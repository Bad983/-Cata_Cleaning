
(La quarta giornata ha come introduzione la difesa che il Boccaccio fa della sua opera. Infatti quando sono state pubblicate le prime novelle, senza che l’opera fosse stata ancora compiuta, si è sollevato un vero vespaio di critiche).
Carissime donne, protagoniste indiscusse del mio lavoro, mi rivolgo a voi, affermando che non mi sarei mai aspettato di provocare tanta invidia. Essa, di solito, colpiva solo le alte torri e le alte cime degli alberi (gli autori di opere importanti). Le mie sono soltanto “novellette” , da me scritte non solo in fiorentino volgare e in prosa, ma anche in uno stile assai umile e dimesso, che non avrebbero dovuto, assolutamente, suscitare tanto scalpore. Invece hanno ragione i saggi quando dicono che solo la miseria è senza invidia sulla terra.
Alcuni hanno criticato le “novellette” dicendo che a me piacciono troppo le donne e non è onesto che voglia rallegrarle; altri, ancor peggio, che voglio addirittura lodarle ; altri, ancora, hanno trovato sconveniente che, a quarant’anni, io vada dietro a sciocchezze come il ragionar di donne o rendermi loro gradito, mentre sarebbe più saggio dedicarmi alla poesia e cercare di guadagnarmi il pane. Infine, altri mi hanno accusato di aver detto menzogne, perché le cose da me raccontate sono andate diversamente. Tutto ciò viene detto per danneggiare la mia fatica.
Attaccato e lacerato da ogni parte dai morsi dell’invidia, intendo rispondere in maniera leggera e garbata ai miei denigratori per togliermeli dalle orecchie e voglio farlo subito. Infatti sono solo alla terza giornata, ad un terzo della mia fatica ,ed ho già tanti oppositori che  quando giungerò alla fine saranno moltiplicati, in modo che non potrò sconfiggerli assolutamente.
Ma ,prima di rispondere a coloro che mi criticano, in mia difesa, voglio raccontare non una novella intera, per non mescolarmi con i narratori del gruppo, ma una piccola parte di un racconto incompiuto e , perciò, di gran lunga inferiore a quelli raccontati dall’allegra brigata.
Viveva a Firenze, diverso tempo addietro, un uomo chiamato Filippo Balducci, di umili origini, ma ricco e ben avviato, che aveva una moglie che molto amava, ricambiato.
Avvenne che la donna morì, lasciandolo con un figlioletto di due anni.
Filippo, non riuscendo a consolarsi per la morte della moglie, decise di allontanarsi dal mondo e di dedicarsi al servizio di Dio, insieme col figlio.
Date tutte le ricchezze in elemosina, se ne andò sopra il monte Asinaio (Senario). Lì si mise col figlio in una piccola grotta, vivendo di elemosine, di preghiere e di digiuni.
Cresceva il figlio senza fargli vedere alcuna cosa mondana che potesse distrarlo e gli parlava sempre di Dio e dei Santi, insegnandogli soltanto le preghiere. In tal modo lo tenne per molti anni nella grotta senza farlo mai uscire.
Qualche volta Filippo andava a Firenze per incontrarsi con i suoi benefattori.
Un giorno il figlio, che aveva ormai diciotto anni, gli chiese di condurlo a Firenze per fargli conoscere gli amici suoi e di Dio. Disse anche che, essendo giovane, in caso di necessità, poteva ,in seguito ,andare lui a Firenze, mentre il padre, anziano, poteva rimanere nella cella.
L’uomo, pensando che il figlio era ormai grande e abituato a servire Dio, lo condusse con sé.
Giunti a Firenze, il giovane, vedendo i palazzi, le case, le chiese, molto si meravigliò e fu preso da una grande curiosità. Mentre camminavano, si imbatterono in un gruppo di donne giovani e belle che venivano da una festa di nozze. Il giovane chiese al padre chi fossero e il padre rispose che erano una cosa cattiva.
Alla domanda del figlio “Come si chiamano” ,rispose “Elle si chiamano papere”. La curiosità del giovane non si placò, anzi egli chiese ,insistentemente, al padre di portarsi nella loro cella quelle papere. Aggiunse che le avrebbe imbeccate, che non aveva mia visto una cosa così piacevole e che quelle erano belle come gli angeli dei dipinti che, poco prima , gli aveva mostrato.
Il vecchio rispose “Non voglio; tu non sai come si imbeccano” e si pentì amaramente di averlo condotto a Firenze.
A questo punto, lascio sospesa la novella e continuo la mia difesa affermando che i miei denigratori ritengono che  mi dia troppo da fare per piacere alle donne e che le donne mi piacciono.
Confesso apertamente che ciò è vero e, se la loro bellezza e la loro leggiadria colpì un giovane eremita che non le aveva mai viste, come ciò non doveva avvenire a me che ,fin da fanciullo, avevo provato la dolcezza degli amori giovanili.
Mi possono rimproverare solo coloro che non provano gli stimoli naturali dell’amore e di questi mi curo poco. Quelli che mi criticano non sanno che anche gli anziani, con i capelli bianchi, sentono ancora gli impulsi amorosi. Ne sono testimoni Guido Cavalcanti, Dante Alighieri, Cino da Pistoia che, anche da vecchi, desiderarono essere graditi alle donne. E ,se non mi allontanassi troppo dall’argomento da trattare, potrei portare ancora molti esempi di uomini antichi e valorosi che nell’antichità vollero compiacere alle donne.
E se devo stare con le Muse del Parnaso, anche le Muse sono donne e mi hanno aiutato a comporre quei mille versi, scritti in gioventù. Inoltre, pur scrivendo cose umilissime, non mi allontano né dal monte Parnaso, né dalle Muse. E, nel passato, con le loro favole, i poeti vissero fino a tarda età, mentre molti, che cercavano le ricchezze, morirono giovani.
Riguardo, poi , a quelli che mi accusano di alterare la realtà,  li invito a portare prove concrete ,e ,se ho mentito, mi correggerò, in caso contrario, continuerò senza curarmi di loro.
Avendo già risposto abbastanza, procederò volgendo le spalle al vento che soffia, con l’aiuto di Dio e delle gentilissime donne.
Il vento della calunnia, a volte, spirando come un turbine, non smuove la polvere, altre, se la smuove e la porta in alto sopra le teste degli uomini, sulle corone dei re e degli imperatori, sopra i palazzi e le alte torri, aumenta la fama di chi è calunniato.
Se già ero intenzionato a compiacere le donne, dopo le calunnie lo sarò ancora di più, perché opero seguendo le leggi della natura. Perciò tacciano gli invidiosi e i calunniatori, che, se non si sanno riscaldare muoiano assiderati e mi lascino in pace.
Ma, poiché abbiamo molto divagato, ormai è tempo di ritornare al punto da cui siamo partiti e riprendere l’ordine della narrazione già cominciato.

Già era giorno e le stelle erano scomparse, quando Filostrato fece andare tutta la brigata in giardino, poi pranzarono, si riposarono ed, infine ,si posero tutti a sedere vicino alla bella fontana, e ,su suo ordine , Fiammetta cominciò a raccontare.

Tancredi ,principe di Salerno, uccide l’amante della figlia e le manda il cuore in una coppa d’oro; messa sul cuore dell’acqua avvelenata, la figlia beve dalla coppa e muore.

Fiammetta considerò che il compito della quarta giornata di narrare storie di amori infelici, che facevano compassione a chi li ascoltava, era stato voluto per temperare la letizia dei giorni passati.
Ella avrebbe raccontato una storia triste ,degna delle lacrime dei presenti.
Tancredi, principe di Salerno, fu un signore umano e di indole buona, se non si fosse macchiato, nella vecchiaia, le mani di sangue. Egli ebbe una sola figlia e meglio sarebbe stato se non l’avesse avuta. Costei fu amata dal padre più di qualsiasi altra figlia. Non volendo allontanarla da sé, fino ad età avanzata non l’aveva maritata. Alla fine la diede in sposa ad un figlio del duca di Padova, che ,poco dopo, morì. Ella, rimasta vedova, ritornò dal padre.
La nobildonna era bellissima, giovane, ardente e saggia più di quanto si richiedeva ad una donna. Avendo compreso che il padre non aveva intenzione di risposarla, pensò di procurarsi, di nascosto, un valoroso amante. Tra gli uomini della corte di suo padre vi era un giovane valletto, di nome Guiscardo, di umili origini, ma nobile per costumi e indole. La donna si innamorò ardentemente ed anche il giovane, essendosene accorto, la ricambiò appassionatamente, non riuscendo più a pensare ad altro che a lei.
Amandosi, dunque, l’un l’altro segretamente e non potendosi fidare di nessuno, la giovane, desiderando incontrarsi con Guiscardo, pensò ad un insolito stratagemma. Gli scrisse una lettera, fissandogli un appuntamento per il giorno seguente, e la nascose nel foro di una canna che serviva per soffiare il fuoco. La diede al giovane, consigliandogli di soffiarla per accendere il fuoco. Guiscardo, tornato a casa, guardò nella canna, vide il foro e la lettera, e , come l'uomo più felice del mondo, eseguì tutto quello che vi era scritto.
Al lato del palazzo del principe, c’era una grotta scavata nel monte, nella quale entrava ,a stento, un po’ di luce da uno spiraglio fatto artificialmente , tutto coperto di sterpi di pruni e di erbe, perché la grotta era abbandonata. In quella grotta si poteva scendere per una scala segreta, che era in una delle camere occupate dalla donna, sebbene fosse chiusa da una porta fortissima. Nessuno se ne ricordava più, perché non era stata usata da moltissimi anni. Ma Amore acuì l’ingegno della donna che riuscì ad aprire l’uscio, vide lo spiraglio, avvisò Guiscardo , gli indicò l’altezza di quello da terra.
Il giovane preparò una fune con nodi e cappi per poter salire e scendere, indossò un vestito di cuoio per potersi difendere dai rovi, senza dire niente a nessuno.
La notte seguente, legato bene il cappio ad un albero resistente che era nato davanti allo spiraglio, si calò con una fune nella grotta ed attese la donna. Ella, il giorno dopo, fingendo di voler dormire, licenziò le sue damigelle, si chiuse in camera da sola, aprì l’uscio e discese nella grotta.
Lì trovò Guiscardo ed insieme fecero una meravigliosa festa. Da quel passaggio si trasferirono nella camera di lei, dove rimasero per gran parte del giorno. Poi Guiscardo se ne tornò nella grotta e la donna , chiusa la porta, chiamò le sue damigelle. Il giovane , venuta la notte, salendo con la fune, per lo spiraglio da dove era venuto se ne ritornò a casa .
Questo percorso, in seguito ,fu ripetuto molte volte. Ma la fortuna, invidiosa, trasformò la loro gioia in pianto doloroso.
Di solito Tancredi se ne andava, tutto solo, nella camera della figlia per trattenersi a discutere con lei. Un giorno, dopo pranzo, andò nella camera mentre la figlia era in giardino con le sue damigelle, senza che nessuno lo vedesse.
Decise di attenderla, senza chiamarla, avendo trovando le finestre chiuse e le tende del letto abbassate, si sedette sopra uno sgabello, in un angolo, come se si fosse nascosto apposta ,e si addormentò.
Mentre il principe dormiva, Ghismonda (quello era il nome della giovane) che per sventura aveva detto a Guiscardo di andare da lei, lasciate le damigelle in giardino, entrò nella sua camera.
Senza accorgersi del padre, aprì la porta a Guiscardo e se ne andò con lui sul letto, scherzando e ridendo, come facevano di solito.
Frattanto Tancredi si svegliò e vide ciò che il giovane e la figlia facevano. Il principe rimase nascosto, pensando al modo di vendicarsi dell’offesa, con minore vergogna da parte sua.I due amanti, per lungo tempo, come facevano di solito, stettero insieme, senza accorgersi di Tancredi: Alla fine scesero dal letto, il giovane se ne tornò nella grotta e la donna uscì dalla camera.
Il principe, benché  vecchio, si calò nel giardino da una finestra e, enormemente addolorato, se ne tornò nelle sue stanze.La notte seguente, per ordine del sovrano, Guiscardo fu catturato da due uomini mentre usciva dallo spiraglio. Condotto alla presenza di Tancredi, il giovane si giustificò incolpando Amore, che poteva più del principe e di sé stesso. Fu ,immediatamente ,imprigionato.
Come al solito, dopo pranzo, il padre si recò nella camera della figlia, ignara di tutto. Piangendo egli la rimproverò aspramente perché si era unita ad un uomo senza averlo sposato, per di più aveva scelto un uomo di umilissime origini che era stato accolto per carità da bambino alla sua corte. Le disse ,ancora, che aveva deciso quale punizione dare a Guiscardo , che aveva fatto catturare la sera prima, mentre usciva dalla grotta, ma non sapeva che cosa fare con lei. Era sua figlia ,l’aveva sempre amata più di ogni cosa al mondo ed era sdegnato per la sua follia. Da un lato avrebbe voluto perdonarla, dall’altro punirla crudelmente. Ma prima di decidere le chiese cosa aveva da dire a sua discolpa.Ghismonda udendo il padre , comprendendo che il suo amore segreto era stato scoperto e che Guiscardo era stato catturato, provò un dolore immenso. Non ricorse alle lacrime per impietosire il padre, ma, con animo fiero, decise di non vivere più, ritenendo che il suo Guiscardo fosse morto. Quindi , non come una femmina piangente, ma come una donna orgogliosa confessò al padre tutto l’amore che aveva provato e che continuava a provare per il giovane e che avrebbe provato anche dopo la morte.
Accusò ,poi, Tancredi di essere stato poco sollecito a maritarla, dimenticando che era fatta di carne e non di pietra o di ferro. Egli ,essendo vecchio, aveva dimenticato quanto fossero forti le leggi della gioventù.
Gli rimproverò aspramente di aver trascurato il fatto che ella era ancora giovane, fatta di carne ,e, che essendo stata sposata, aveva già conosciuto il piacere del sesso.
E continuò dicendo che non aveva potuto resistere al richiamo dell’amore e si era innamorata del giovane valletto, pur avendo tentato in tutti i modi di evitarlo per non recare vergogna a sé stessa e al padre. Aveva scelto Guiscardo non per caso ma per amore. Il giovane, sebbene fosse di umili origini, era nobile per costumi e per indole. Aggiunse che se il principe avesse giudicato senza animosità, l’avrebbe ritenuto nobilissimo a differenza dei suoi nobili, tutti villani. Infine Ghismonda supplicò il padre di usare la sua crudeltà senile contro di lei, e, se aveva intenzione di punire con la morte il giovane, di uccidere anche lei con lo stesso colpo.
Tancredi prese atto della grandezza d’animo della figlia, ma non credette nella sua determinazione.
Per raffreddare l’ardente amore della donna, allontanatosi da lei, ordinò ai due sorveglianti di strangolare Guiscardo la notte seguente, di strappargli il cuore e di portarglielo. I due così fecero.
Il giorno seguente il principe si fece portare una bella coppa d’oro, vi mise il cuore di Guiscardo e lo mandò alla figlia come consolazione.
Frattanto Ghismunda, decisa ad attuare il suo proponimento, quando il padre si allontanò si fece portare delle erbe e delle radici velenose e le mise a macerare nell’acqua per tenerle pronte in caso di bisogno.
Appena scoperchiata la coppa portatale dal servo, capì che si trattava del cuore dell’amato. Lo avvicinò alla bocca e lo baciò, provando ancora più forte l’amore che aveva per il giovane. Rivolse al cuore, guardandolo, tenerissime parole d’amore, maledicendo la malvagità del padre che le aveva mandato un dono così crudele.
Promise che la sua anima si sarebbe presto ricongiunta all’anima del giovane. Così detto cominciò a piangere sul morto cuore come una fontana, baciandolo  infinite volte. Le damigelle ,non comprendendo le sue parole, cercarono inutilmente di consolarla.
Dopo aver pianto per molto tempo, alzato il capo e asciugatisi gli occhi, disse “ O mio amato cuore ,ora non mi resta nient’altro da fare che venire con la mia anima a fare compagnia alla tua”. Ciò detto si fece portare la brocca, dove era l’intruglio che prima aveva preparato, lo versò nella coppa dove era il cuore. Senza paura vi pose la bocca e bevve il veleno. Poi, con la coppa in mano, si pose sul letto, accostando il suo cuore a quello dell’amante e attese la morte.
Tancredi, temendo quello che poteva succedere, scese nella camera della figlia e si mise accanto al letto. Resosi conto della sventura, cominciò a piangere. La figlia aspramente gli  disse che non doveva piangere per lei, che non desiderava quelle lacrime. Se, comunque, provava ancora un po’ di affetto per lei, poiché non aveva voluto che vivesse di nascosto con Guiscardo ,gli chiese di seppellire il suo corpo accanto a quello dell’amante in un posto dove tutti potessero vederlo.  Poco dopo morì.
Così ebbe tragica fine l’amore di Guiscardo e di Ghismunda.
Tancredi, pentito, ahimè tardi, della sua crudeltà, con grande dolore di tutti i salernitani, onorevolmente fece seppellire i due giovani in una stessa tomba.

Frate Alberto fa credere ad una donna che è innamorato di lei l’Arcangelo Gabriele, sotto le cui spoglie più volte giace con lei; poi, per paura dei parenti di lei, fuggito dalla casa, si rifugia nella casa di un pover’uomo, il quale il giorno dopo lo conduce in piazza, travestito da uomo selvatico, dove ,riconosciuto e preso dai suoi frati, è incarcerato.

Le lacrime per la novella raccontata dalla Fiammetta avevano riempito gli occhi delle compagne; Filostrato commentò che egli sarebbe morto volentieri pur di provare solo una piccola parte del piacere provato da Ghismunda con Guiscardo.
 Fece ,poi, segno di proseguire a Pampinea, che, per rallegrare l’animo commosso delle compagne, decise di raccontare una novella un po’ più allegra, senza allontanarsi dal tema proposto.
Iniziò, dunque, il racconto citando un proverbio popolare “ chi è reo ,e buono è creduto, può fare il male e non è creduto”, a testimonianza dell’ipocrisia dei religiosi. Essi, con cappe larghe e lunghe, con visi pallidi, usano voci umili e mansuete nel chiedere agli altri, invece voci aspre e fiere nel rimproverare agli altri i loro stessi vizi. Assegnando ,come se fossero i padroni del paradiso, a chi muore posti più o meno eccellenti, secondo la quantità di danaro lasciata loro, ingannano i fedeli.
Pampinea si augurava che, col piacere di Dio, potessero essere svelate le loro menzogne, come capitò ad un frate minore, non giovane, che era ritenuto a Venezia uno fra i più autorevoli sacerdoti.
Di quello voleva raccontare per rallegrare gli spiriti, rattristati per la morte di Ghismunda.
Visse, dunque, ad Imola, in uomo scellerato e corrotto, chiamato Berto della Massa, le cui opere malvagie erano conosciute da tutti e gli imolesi non gli credevano sia che dicesse la bugia che la verità.
Non potendo più vivere ad Imola, si trasferì a Venezia, che accoglieva tutti gli scarti umani. Qui, pentito di tutte le cattive azioni commesse, pervaso da grande umiltà, divenuto religioso, si fece frate minore col nome di Alberto da Imola, facendo penitenza e astinenza e né mangiava carne ,né beveva vino, quando non ne aveva di buono. Da falsario, ladrone, ruffiano, omicida, divenne gran predicatore, e, fattosi prete, quando celebrava la messa sull’altare piangeva per la passione di Cristo.
In breve, seppe conquistare così bene la fiducia dei veneziani che tutti , quando dovevano fare testamento, gli chiedevano consiglio, gli affidavano i loro denari, si confessavano e si fidavano di lui.
Così facendo da lupo era diventato pastore e la sua fama era maggiore di quella di San Francesco d’Assisi.
Un giorno una donna sciocca e scema, di nome madonna Lisetta, della famiglia dei Quirini, si andò a confessare da lui e gli raccontò tutti i fatti suoi, da veneziana chiacchierona qual’era.
Frate Alberto le chiese se aveva un amante. Ella rispose ,in malo modo, che ,se avesse voluto, ne avrebbe trovati troppi di amanti, perché era bella come una del Paradiso. Continuò poi, a dire tante altre cose sulla sua bellezza. Il frate capì che era scema e adatta a lui e se ne innamorò. Dopo averla rimproverata per la sua vanità ed averla confessata, la lasciò andar via con le altre donne.
Dopo alcuni giorni, con un fedele compagno, si recò a casa di madonna Lisetta e le disse che si era molto rammaricato per averla rimproverata per la sua vanità. Continuò dicendo che la notte era venuto presso di lui un giovane bellissimo che, con un grosso bastone, presolo per la cappa e gettatolo ai suoi piedi, gli aveva dato un sacco di bastonate.
Il frate, dolorante, gli aveva chiesto chi era e perché lo aveva bastonato. Il giovane aveva risposto che era l’angelo Gabriele, che amava madonna Lisetta sopra ogni altra cosa, al di fuori di Dio. Aveva aggiunto che Lisetta era di una bellezza celestiale e che non meritava il rimprovero del frate.  
L’angelo gli aveva imposto di andare dalla donna per chiederle scusa e ottenere il suo perdono.
La donna, con poco sale in zucca, godeva tutta di quelle parole e credeva di essere veramente di una bellezza celestiale. Perdonò volentieri il frate e gli chiese che altro aveva detto l’angelo.
Frate Alberto, in gran segreto, le riferì che l’Angelo Gabriele voleva che le dicesse che gli piaceva tanto e che sarebbe andato spesse volte, di notte, a stare con lei ,se non avesse temuto di spaventarla.
L’angelo le chiedeva, tramite il frate, se poteva andare una notte, per stare per lungo tempo con lei.
Precisò che ,poiché sotto l’aspetto di angelo non avrebbe potuto essere toccato da lei, avrebbe assunto le sembianze umane. La donna doveva fissargli un appuntamento e dirgli sotto quale aspetto si doveva presentare.
La stupida rispose che le piaceva molto l’angelo Gabriele e gli accendeva sempre una candela in chiesa dove c’era un suo dipinto, Aggiunse che, quando voleva venire, era il benvenuto ed ella l’avrebbe aspettato, tutta sola, nella sua camera, a patto che non avesse lasciato lei per la Vergine Maria, cui era molto legato ; poteva venire da lei in qualsiasi forma.
Allora frate Alberto le chiese, come una gran grazia, di consentire che l’angelo assumesse il suo corpo per andare da lei.. E precisò che per tutto il tempo che l’angelo Gabriele sarebbe nel corpo suo con lei, l’anima del frate sarebbe stata in Paradiso. La sciocca acconsentì.
Il furbastro, che non stava più in sé dalla gioia, se ne andò, attendendo con ansia il momento dell’incontro.
Cominciò a mangiare cose buone e dolci, in modo da mettersi bene in forze.
Come si fece notte, con un compagno fidato, entrò nella casa di un’amica, sua complice, per organizzare il tutto.
Dopo un po’ di tempo portò nella casa della complice alcuni attrezzi , con i quali si trasformò in angelo ed entrò nella camera della donna.
Come Lisetta lo vide, così bianco, gli si inginocchiò ai piedi. Egli la benedì, le fece segno di andare a letto e si coricò accanto alla sua devota.
Frate Alberto era un uomo bello e forte, la donna, fresca e morbida, trovò molto più piacevole giacere con lui che con il marito. E , quella notte, volarono senz’ali molte volte.
Avvicinandosi l’alba , l’imbroglione se ne tornò dal compagno ,al quale la femmina complice aveva fatto buona compagnia.
Madonna Lisetta, dopo pranzo, andò dal frate e gli raccontò tutte le novità dell’angelo Gabriele, aggiungendo molti particolari.
Il frate rispose che mentre l’angelo era con lei, era stato , con l’anima in un luogo bellissimo fino al mattino, mentre non sapeva dove era stato il suo corpo.
Prontamente la donna rispose che era stato con lei insieme all’angelo, e, a riprova di ciò, doveva guardare sotto il braccio destro, dove aveva dato all’angelo un bacio così forte che gli sarebbero rimasti i segni per molti giorni. Il frate rispose che avrebbe controllato.
La donna se ne ritornò a casa e ricevette per molti giorni frate Alberto , convinta che fosse l’angelo.
Un giorno madonna Lisetta, per vantare la sua bellezza con una comare, le rivelò che ella era amata , nientemeno che, dall’angelo Gabriele, il quale le diceva che era la donna più bella del mondo e della maremma.
La comare, incredula, affermò che non le risultava che gli angeli amassero come gli uomini e facessero del sesso. Ma Lisetta rispose che l’angelo, con la pace di Dio, lo faceva meglio che suo marito, che era innamorato e veniva spesso a stare con lei.
La pettegola, allontanatasi, raccontò la cosa ad una gran brigata di donne, che la raccontarono ai loro mariti e ad altre donne. Così, rapidamente, tutta Venezia ne fu piena.
Ben presto ne furono informati anche i cognati di Lisetta, che per scoprire l’angelo, si appostarono per molte
notti.
Di questo fatto arrivò notizia anche a frate Alberto, che, una notte, appena giunto nella camera della donna, sentì battere dai cognati alla porta per aprirla. Subito scavalcò la finestra e si buttò nell’acqua del Canal Grande, che scorreva di sotto. Il canale era profondo e non si fece alcun male. Nuotando giunse alla casa di un buon uomo, che lo accolse, lo mise a letto, chiuse la porta e se ne andò per i fatti suoi.
I cognati di Lisetta ,entrati nella camera, videro che l’angelo Gabriele, lasciate le ali ,se ne era volato via. Presero tutti gli arnesi e se ne andarono, lasciando la donna sola e sconsolata.
Il buonuomo che aveva accolto il frate fuggiasco, essendo a Rialto, udì come l’angelo Gabriele era andato ,di notte, a giacere con madonna Lisetta e che i cognati lo cercavano.
Ritornato a casa, chiese al frate cinquanta ducati, altrimenti l’avrebbe consegnato ai cognati di lei. Ciò fu fatto.
Per uscire dalla casa il buon uomo consigliò al frate un travestimento o da orso o da selvaggio, per recarsi alla festa del cinghiale in piazza San Marco, dove l’avrebbe condotto, mascherato.
Disse che era l’unico modo per sfuggire ai cognati che lo stavano cercando e che l’avrebbero subito riconosciuto.
Frate Alberto, malvolentieri, accettò, non vedendo altra soluzione.
L’uomo unse di miele il frate e poi ci gettò sopra piume di uccello, gli mise una corda al collo e una maschera sul capo, gli diede un bastone e gli pose al guinzaglio due cani feroci.
Poi mandò uno al Rialto a dire che bisognava che tutti andassero in piazza San Marco a vedere l’angelo Gabriele.
Subito tutti si riversarono in piazza, dove l’uomo legò il selvaggio ad una colonna, mentre mosche e tafani, attratti dal miele, gli davano gran fastidio.
Quando l’uomo vide che la piazza era ben piena, tolse la maschera a frate Alberto e disse “Signori, poiché il cinghiale non arriva e la festa non si fa, perché non siate venuti inutilmente, voglio farvi vedere l’angelo Gabriele ,il quale la notte scende dal cielo in terra per consolare le donne veneziane”.
Immediatamente frate Albero, riconosciuto da tutti, fu ingiuriato e colpito con avanzi di cibo e sporcizia di ogni genere.
La notizia giunse ai frati minori, sei dei quali vennero a Venezia, lo sciolsero, lo coprirono con un mantello e lo portarono al convento, dove fu tenuto in prigione fino alla morte.
Così costui, essendo ritenuto buono mentre era malvagio, osò farsi credere l’angelo Gabriele.
Trasformato, poi, in selvaggio, a lungo andare, accusato come meritava, invano pianse per i peccati commessi.
La narratrice si augurò che ,col volere di Dio, così potesse capitare a tutti gli altri.


Tre giovani amano tre sorelle e con loro fuggono a Creta: la maggiore, per gelosia, uccide l’amante; la seconda, concedendosi al duca di Creta, salva dalla morte la prima. L’amante della seconda sorella, l’uccide e scappa con la prima; viene incolpato il terzo amante con la terza sorella e, presi, confessano; per paura di morire corrompono una guardia con il denaro e fuggono ,poveri, a Rodi, dove muoiono in povertà.


Filostrato, udita la fine della novella di Pampinea, rimase sovrapensiero , poi, le disse che gli era piaciuta la fine della novella, ma la parte precedente aveva fatto troppo ridere.
Rivolto, subito dopo, alla Lauretta la invitò a continuare con un racconto più serio.
La Lauretta, ridendo, promise che avrebbe narrato la storia di tre amanti che finirono male, avendo poco goduto dei loro amori.
Rivolta alle donne, incominciò dicendo che il vizio più grande di tutti era l’ira, che accendeva l’animo degli uomini, ma soprattutto quello delle donne, che erano più mobili e più leggere e, perciò, più inclini a lasciarsi prendere da essa.
Siccome l’ira e il furore erano molto fastidiosi e pericolosi, per evitarli e guardarsi da essi, Lauretta avrebbe raccontato l’amore di tre giovani per tre donne e come, per l’ira di una di esse, la loro felicità si fosse trasformata in infelicità.
La storia era ambientata a Marsiglia, antica e nobile città della Provenza , posta sul mare, ricchissima di uomini facoltosi e di mercanti. Tra questi ce ne era uno chiamato Don Armando Civada, uomo di umilissima origine ma mercante di grande lealtà, straordinariamente ricco di possedimenti e di denaro.
Costui aveva molti figli, tra i quali tre erano femmine ed erano maggiori dei maschi.. Due erano gemelle, avevano quindici anni e si chiamavano Ninetta e Magdalena; la terza aveva quattordici anni e si chiamava Beretta.
Della Ninetta era molto innamorato un gentiluomo, che era povero, di nome Restagnone, anche la giovane lo amava e, di nascosto, essi godevano del loro amore.
Già da tempo facevano l’amore ,quando due giovani compagni, l’uno chiamato Folco e l’altro Ughetto, morti i genitori ed essendo rimasti ricchissimi, si innamorarono l’uno della Magdalena e l’altro della Beretta.
Restagnone, informato da Ninetta, pensò di poter alleviare un po’ i suoi bisogni, grazie all’amore dei due.
Divenuto amico dei giovani, andava insieme a loro a vedere le tre donne.
Quando gli sembrò di essere diventato molto amico , li invitò a casa sua e propose loro, per il grandissimo amore che portavano alle tre donne, di unire tutte le ricchezze che Folco e Ughetto avevano, di dividerle per tre, facendo di lui il terzo possessore. Avendo diviso per tre le ricchezze, dovevano decidere in quale parte del mondo andare per vivere una vita felice con le tre sorelle. Assicurò che esse, con gran parte delle ricchezze del padre, sarebbero andate volentieri con loro; nel luogo prescelto, ciascuno con la sua donna, come tre fratelli, avrebbero vissuto come i più felici degli uomini. Aggiunse che dovevano decidere rapidamente.
I due giovani, udendo che le donne li avrebbero seguiti, si dichiararono pronti ad accettare la proposta.
Restagnone, dopo pochi giorni, si incontrò con la Ninetta e le spiegò il suo progetto.
Ella rispose che la cosa le piaceva e le sue sorelle, che facevano tutto quello che lei voleva, avrebbero sicuramente accettato.; gli diede istruzioni precise su ciò che doveva fare.
L’uomo, tornato dai due amici, assicurò che le donne stavano preparando la cosa.
Avendo deciso di andare a Creta, venduti alcuni possedimenti, dicendo che volevano commerciare, vendute tutte le cose loro per procurarsi denari, comprarono una nave veloce e leggera, la armarono e aspettarono il giorno della partenza.
Anche le donne, accese dalle dolci parole di Ninetta, attendevano con ansia di partire.
Venuta la notte in cui dovevano imbarcarsi, le tre sorelle, aperto un cassone del padre, presero da esso una grandissima quantità di denari e di gioielli e, con essi, uscite di casa di nascosto, raggiunsero i tre amanti che le aspettavano.
Senza indugio salirono sulla nave e partirono.
Remando vigorosamente, senza mai fermarsi, la sera seguente giunsero a Genova, dove gli amanti festeggiarono allegramente. Rinfrescatisi , andarono via e, di porto in porto, prima di otto giorni, senza alcun impedimento, giunsero a Creta.
Nell’isola vicino a Candia comprarono grandi e bei possedimenti, in cui costruirono bellissime abitazioni
dove, con molti servitori, cani, uccelli e cavalli, tra feste e banchetti, con le loro donne, come gran signori, cominciarono felicemente a vivere.
Come spesso succedeva, anche le cose che piacevano molto, se se ne  aveva in grande abbondanza, stancavano e non piacevano più.
Restagnone che aveva, nelle difficoltà, molto amato Ninetta, potendola avere senza difficoltà, cominciò a non amarla più.
Avendo conosciuto ad una festa una giovane bella e gentile del paese, cominciò a corteggiarla e a fare per lei molte feste. Ninetta si accorse di ciò e provò una gelosia così grande che egli non si poteva muovere senza che la donna non lo sapesse e se ne crucciasse.
Ma come l’abbondanza delle cose provocava fastidio, così il rifiuto delle stesse aumentava il desiderio, nello stesso modo i lamenti di Ninetta accrescevano il nuovo amore di Restagnone.
Ben presto Ninetta, chiunque fosse stato a riferirglielo, fu sicura che Restagnone amava un’altra donna.
Per questo fu presa da una grandissima ira e da un gran furore, trasformatosi l’amore in violento odio.
Decise, dunque, di uccidere Restagnone per vendicare l’offesa ricevuta.
Fatta venire una vecchia greca molto abile nel preparare veleni, le fece preparare un’acqua avvelenata, promettendole ricchi doni.
Una sera, senza più contatti con la vecchia, fece bere l’intruglio a Restagnone, che non sospettava nulla.
La potenza del veleno fu tale che prima dell’alba l’uccise.
Le sorelle ,insieme a Folco e ad Ughetto, piansero con lei e seppellirono onorevolmente l’uomo, non sapendo che era stato avvelenato.
Dopo alcuni giorni, per un altro misfatto, fu catturata la vecchia che aveva preparato il veleno, la quale, sotto tortura, confessò come erano andate le cose.
Il duca di Creta, senza dir nulla, di nascosto, fece catturare Ninetta, che senza alcun martirio, raccontò come era morto Restaglione.
Folco e Ughetto, informati dal duca, riferirono alle loro donne perché Ninetta era stata catturata.
Esse se ne rattristarono molto e cercarono in tutti i modi di evitare il rogo alla donna.
La Magdalena, che era giovane e bella, era stata molto desiderata dal duca di Creta, ma l’aveva sempre rifiutato. Pensando di poter salvare dal rogo la sorella, mandò un ambasciatore fidato e si offrì a lui a due condizioni: una che dovesse riavere la sorella sana e libera, l’altra che la cosa dovesse rimanere segreta.
Dopo aver lungamente pensato ,il duca si accordò in tal senso.
Fatti trattenere dalla Polizia Folco e Ughetto per una notte, come se volesse informarli del fatto, si incontrò segretamente con Magdalena.
Fece portare  Ninetta, chiusa in un sacco, come se volesse farla gettare nel fiume, legata con delle grosse pietre, per farla annegare, e gliela donò , come prezzo per quella notte.
La mattina dopo, nell’allontanarsi, la pregò che quella notte non fosse l’ultima e che mandasse via Ninetta, colpevole, perché egli non fosse biasimato e non dovesse nuovamente infierire contro di lei.
Frattanto Folco e Ughetto furono informati che Ninetta era stata affogata e furono liberati.
Giunsero a casa e consolarono le due sorelle per la morte della primogenita.
Pure Folco si accorse che Ninetta era viva, sospettando su come erano andate le cose, costrinse Magdalena a confessargli tutta la verità. Vinto dal dolore e dall’ira, Folco, tirata fuori la spada, uccise Magdalena che implorava pietà. Poi, temendo l’ira del duca, lasciata la donna morta nella camera, andò a prendere Ninetta. Sorridendole per darle fiducia, la indusse a partire con lui, portando con sé quei pochi soldi che riuscì a racimolare. Giunti alla marina, montarono sulla barca e partirono e non si seppe mai dove fossero arrivati.
Il giorno seguente Magdalena fu trovata morta. Alcuni che odiavano Ughetto fecero sapere al duca che il giovane aveva ucciso la donna.
Il duca, che amava molto Magdalena, infuriato, corse alla casa e costrinse Ughetto e la sua donna, che non sapevano nulla della fuga  dei due, a confessare che avevano ucciso Magdalena.
Dopo la confessione, con una grande quantità di denaro, che avevano nascosto in caso di bisogno, corruppero i carcerieri e, montati sopra una barca, di notte, se ne fuggirono a Rodi. Colà vissero in miseria non molto a lungo.
A tale sventura per sé e per gli altri portarono il folle amore di Restaglione e l’ira di Ninetta.


Gerbino, contro la parola data da re Guglielmo, suo nonno, assalta una nave del re di Tunisi, per prendere una sua figlia; ella viene uccisa da coloro che erano sulla nave e Gerbino uccide loro, poi a lui viene tagliata la testa.

La Lauretta, terminata la sua novella, tacque, mentre tutti commentavano.
Il re, alzato il viso, fece segno ad Elissa di continuare. Ed ella incominciò il suo racconto considerando che molti credevano che Amore colpisse solo attraverso gli occhi. Invece era possibile innamorarsi per fama, senza essersi mai visti.
Così era appunto successo nella novella che avrebbe raccontato. I protagonisti di essa si erano innamorati per fama ,senza conoscersi, e il loro amore li aveva condotti entrambi ad una misera morte.
Guglielmo II, re di Sicilia, ebbe due figli: un maschio, chiamato Ruggieri e una donna, chiamata Costanza.
Ruggieri, morendo prima del padre, lasciò un figlio di nome Gerbino, il quale, allevato con attenzione dal nonno, divenne un giovane bellissimo, famoso per il suo valore e la cortesia.
La sua fama superò i confini della Sicilia e giunse in Tunisia, che ,a quel tempo, era tributaria del re di Sicilia.
La figlia del re di Tunisi, che era una delle più belle creature del tempo, udendo raccontare da uomini valorosi le imprese compiute da Gerbino, immaginando come doveva essere, si innamorò appassionatamente di lui.
D’altra parte era giunta in Sicilia la fama della bellezza e del valore della figlia del re di Tunisi e aveva toccato gli orecchi di Gerbino, che , dal canto suo, a sua volta se ne era innamorato.
Dunque ,attendendo dal nonno il permesso di recarsi a Tunisi per vederla, affidò ad un amico, che si recava colà, l’incarico di rivelarle l’amore che aveva per lei.
La fanciulla ricevette l’ambasciatore e l’ambasciata con viso lieto e gli rispose che ella ardeva di pari per Gerbino, al quale mandò un gioiello a lei molto caro ,come testimonianza del suo amore.
Tramite l’amico i due giovani si scambiarono, in seguito, molti doni e molte lettere prendendo accordi su come incontrarsi.
Mentre così andavano le cose, ardendo da una parte la giovane, dall’altra il Gerbino, il re di Tunisi promise in sposa la figlia al re di Granata.
Ella, addolorata, meditava di fuggire per andare da Gerbino. Ugualmente il giovane, avendo saputo della promessa, pensava al modo di sottrarla al marito, se fosse stata imbarcata per raggiungere Tunisi.
Il re di Tunisi, venuto a conoscenza dell’amore del Gerbino, del suo valore e delle sue intenzioni, preoccupato, informò re Guglielmo del viaggio che la figlia doveva compiere e chiese garanzia che né lui, né Gerbino l’avrebbero impedito.
Il vecchio re, non conoscendo l’amore del nipote, non immaginando che per questo era stata chiesta tale garanzia, la concesse senza problemi. Inviò ,inoltre, al re di Tunisi un guanto, come pegno della parola data.
 Immediatamente il re preparò una grandissima e sontuosa nave nel porto di Cartagine, per mandare la figlia a Granata.
La giovane donna inviò a Palermo un servitore per informare l’amato della sua partenza, precisando che in tale circostanza avrebbe valutato il valore di lui.
Gerbino, udendo ciò, pur sapendo della parola data dal nonno al re, spinto dall’amore, andò a Messina.
Colà fece armare due sottili galee e si diresse in Sardegna, dove doveva passare la nave tunisina.
Dopo un certo tempo, poco lontano dal luogo dove si era fermato, giunse la nave.
Gerbino promise ai suoi marinai un ricco bottino, se l’avessero assaltata;  per lui, spinto dall’amore, chiedeva soltanto la donna.
I siciliani, desiderosi di bottino, rapidamente misero i remi in barca e giunsero alla nave.
Il bel Gerbino comandò che i marinai della nave andassero sulle galee, se non volevano combattere.
I saraceni mostrarono ,come lasciapassare, il guanto di re Guglielmo e si rifiutarono di arrendersi.
Frattanto il giovane vide, sopra la poppa della nave, la donna che gli sembrò ancora più bella di come aveva immaginato e si infiammò maggiormente.
Rispose, allora, con ironia che egli non aveva falconi per cui servisse il guanto e che si preparassero a combattere se non volevano dargli la donna.
Iniziò ,dunque, la battaglia.
I saraceni, comprendendo che o dovevano arrendersi o morire, portata la figlia del re sulla prora, chiamato Gerbino, la svenarono davanti ai suoi occhi.
Gettandola in mare ,dissero “Prendila, te la diamo come noi possiamo e come la tua lealtà l’ha meritata”.
Gerbino, infuriato per la loro crudeltà, salito sulla nave ,come un lupo famelico che si getta su un armento di giovenchi, sbranandoli a destra e a manca con i denti e con le unghie, uccise crudelmente molti saraceni.
Poi lasciò la nave incendiata ai suoi marinai per trarne il bottino.
Infine, recuperato dal mare il corpo della bella donna, la pianse con molte lacrime.
Tornato in Sicilia, la fece seppellire con onore ad Ustica, un’isoletta vicino Trapani e se ne tornò a casa con grande tristezza.
Il re di Tunisi, saputa la notizia, mandò i suoi ambasciatori, vestiti a lutto, da re Guglielmo a riferirgli gli eventi.
Re Guglielmo, molto turbato, fece prendere Gerbino e, nonostante le preghiere dei suoi baroni, lo condannò alla decapitazione. In sua presenza gli fece tagliare la testa, preferendo rimanere senza nipote, piuttosto che essere ritenuto un re che non rispettava la parola data.
Così, in pochi giorni, i due amanti, senza aver goduto del proprio amore, morirono di una triste morte.


I fratelli di Elisabetta uccidono l’amante di lei; egli le appare in sogno e le mostra dove è sotterrato; ella, di nascosto, dissotterra la testa e la mette in un vaso di basilico, e, su quello, piangendo ,ogni giorno resta per molto tempo. I fratelli glielo tolgono ed ella muore di dolore poco dopo.

Finita la novella di Elissa, venne il turno di Filomena, che, ancora turbata per la fine di Gerbino e della sua donna, cominciò dicendo che avrebbe narrato di genti più umili, la cui sorte sarebbe stata ugualmente triste.
La sua storia era ambientata a Messina, dove vivevano tre giovani fratelli, mercanti, rimasti molto ricchi dopo la morte del padre, originario di San Gimignano.
Costoro avevano una sorella ,chiamata Elisabetta, molto bella e onesta, che non avevano ancora maritata.
Avevano, inoltre, in un loro magazzino, un giovane pisano ,di nome Lorenzo, che curava i loro affari.
Costui era molto bello e garbato; avendolo notato, Elisabetta se ne innamorò.
Anche Lorenzo cominciò a rivolgerle le sue attenzioni e non passò molto tempo che i due, sentendosi sicuri, cominciarono a fare ciò che entrambi desideravano.
Purtroppo non seppero incontrarsi così segretamente che il maggiore dei fratelli non si accorgesse che Elisabetta si recava là dove Lorenzo dormiva. Il malvagio, senza parlare, aspettò che venisse il giorno.
La mattina seguente raccontò ai fratelli ciò che aveva visto di Elisabetta e Lorenzo nella notte passata.
Decisero, per evitare di recare alcuna infamia alla sorella, di fingere di non sapere niente, finchè non fosse giunto il tempo di togliersi dal viso quella vergogna.
Continuarono, quindi, a ridere e a scherzare  con Lorenzo come facevano di solito, fino a quando, fingendo di andare fuori città per svago, non lo condussero con loro.
Giunti in un luogo molto solitario ,lo uccisero e lo sotterrarono, senza che nessuno se ne accorgesse.
Tornati a Messina, diffusero la voce che lo avevano mandato a fare delle commissioni in un altro paese, come talvolta accadeva.
Elisabetta, non tornando Lorenzo, sempre più in ansia, chiese ai fratelli con insistenza dove l’avevano mandato, ma ne ricevette una risposta minacciosa.
Una notte, dopo aver molto pianto per l’amato che non tornava, si addormentò spossata.
Lorenzo le apparve in sogno, pallido e spettinato, con i panni laceri e le disse che non sarebbe più tornato perché i fratelli di lei l’avevano ucciso. Le indicò il luogo dove l’avevano sotterrato e disparve.
La giovane, svegliatasi, pianse amaramente.
Decise, dunque, di andare a vedere, di nascosto dai fratelli, nel luogo indicato, se era vero ciò che le era apparso in sogno. Giunta sul luogo, scostò le foglie secche e scavò nel punto in cui la terra le sembrò meno dura.
Non dovette scavare troppo che trovò il corpo dell’infelice amante ,ancora integro, a conferma del suo sogno.
Avrebbe voluto portare con sé tutto il corpo per seppellirlo onorevolmente, ma non era possibile. Allora, con un coltello, gli staccò la testa dal busto, l’avvolse in un asciugamano e la diede ad una sua domestica.
Poi, non vista da nessuno, se ne ritornò a casa.
Quivi giunta, si chiuse in camera e tanto pianse che lavò con le lacrime la testa, coprendola di baci.
Poi, prese un grande e bel vaso, di quelli dove si pianta il basilico e ce la mise dentro, avvolta in un bel fazzoletto di seta. Copertala di terra, vi piantò parecchi piedi di basilico salernitano e innaffiava ogni giorno quel vaso con acqua di rose e di aranci e con le sue lacrime.
Aveva preso l’abitudine di sedersi sempre vicina a quel vaso e piangeva tanto, bagnandolo, che anche il basilico piangeva.
Il basilico ,sia per la cura continua sia per la decomposizione della testa che c’era dentro il vaso, divenne bellissimo e molto profumato.
Ben presto la sua tristezza e la cura che ella aveva per il vaso insospettirono i vicini, che ne parlarono con i fratelli. Costoro, di nascosto, fecero portare via il vaso di basilico.
Elisabetta, non trovandolo, più volte, con insistenza, lo chiese, ma non le fu restituito.
Dopo poco si ammalò e nella sua malattia non chiedeva altro che il vaso.
I giovani, meravigliati dell ‘insistente richiesta, vollero vedere che cosa c’era dentro. Versata la terra, videro il
drappo in cui era avvolta la testa non ancora così consumata, che impedisse il riconoscimento della testa di Lorenzo. Temendo che l’omicidio si venisse a sapere, con prudenza, fuggirono da Messina, e, trasferiti tutti i loro averi, se ne andarono a Napoli.
Elisabetta, continuando a chiedere il suo vaso, piangendo se ne morì. E così finì il suo sventurato amore.
Dopo un certo tempo la sua storia fu conosciuta e un cantastorie compose una canzone , che si cantava ancora al loro tempo e cioè
“ Quale fu l’uomo malvagio
  che mi rubò il vaso da fiori ecc.ecc”.

L’Andriuola ama Gabriotto: gli racconta di aver fatto un sogno ed egli racconta a lei di averne fatto un altro; muore all’improvviso nelle sue braccia; mentre  con la sua fantesca lo porta alla casa di lui, sono prese dalle guardie, ed ella racconta come sono andate le cose: il podestà la vuole possedere, ma ella non lo sopporta: sentendolo il padre di lei, poiché è innocente la fa liberare, ed ella si fa monaca di clausura, rifiutando del tutto di stare nel mondo.  

La novella raccontata da Filomena fu graditissima alle donne che avevano sentito cantare molte volte quella canzone, ma, per quanto avessero chiesto, non avevano mai potuto sapere perché era stata fatta.
Il re diede  ordine a Panfilo di continuare.
Il giovane disse che la novella precedente gli dava lo spunto per raccontarne una nella quale si parlava di due sogni che preannunziarono eventi futuri.
Le sue compagne dovevano, comunque, sapere che era impressione di tutti i viventi che le cose che apparivano nei sogni fossero verissime, e, una volta svegliatisi, le considassero alcune vere, altre verosimili, altre lontane dalla realtà; talvolta esse avvenivano per davvero.
Perciò molti prestavano ai sogni grande fiducia , come se fossero reali e per quelli si rattristavano o si rallegravano e temevano o speravano; altri , al contrario, non ci credevano per nulla, se non che si trovavano nei pericoli preannunziati dai sogni.
Panfilo riteneva che i sogni non erano sempre veri e non erano sempre falsi, come dimostravano sia  la novella precedente che quella che stava per raccontare.
Nella città di Brescia viveva un gentiluomo chiamato messer Negro da Ponte Carraro, che, tra i molti figli, aveva una figlia che si chiamava Andreuola, giovane, bella e senza marito. Ella si innamorò, ricambiata, di Gabriotto, uomo di bassa condizione ma bello e garbato.
Con l’aiuto della fantesca , i due, nel bel giardino del padre ,si incontrarono spesse volte.
Divennero , segretamente, marito e moglie, promettendosi che solo la morte li avrebbe separati.
Una notte, mentre continuavano gli incontri furtivi, la giovane sognò di essere nel suo giardino con Gabriotto.
Mentre egli la teneva fra le braccia, dal corpo di lui uscì una cosa oscura ed orribile, a lei sconosciuta, che le strappò il giovane dalle braccia e se lo portò sotto terra ,senza che i due innamorati potessero più rivedersi.
Si svegliò agitata e, sebbene si fosse resa subito conto che si trattava di un sogno, pure ebbe paura.
La notte seguente evitò di incontrarsi con l’innamorato per timore.
Poi, la notte successiva lo ricevette nel suo giardino per evitare sospetti.
Accolto con grandi feste, Gabriotto le chiese perché la notte precedente non aveva voluto incontrarlo.
La giovane gli raccontò il sogno e il presentimento che l’aveva presa.
Il giovane ,udendo ciò, rise e disse che era una sciocchezza credere nei sogni che si facevano o per aver mangiato troppo o troppo poco.
Aggiunse che se avesse voluto credere ai sogni non si sarebbe incontrato con lei.
Infatti anch’egli ,la notte prima, ne aveva fatto uno. Aveva sognato di essere in un bel bosco e di aver catturato una capriola bella come non ce n’erano altre, bianca come la neve. In breve tempo egli l’aveva addomesticata e, per evitare che si allontanasse, le aveva messo intorno al collo un collare d’oro, con una catena d’oro.
Una volta, mentre la capriola stava appoggiata con il capo sul suo grembo, uscì all’improvviso una cagna da caccia, nera come il carbone, spaventosa a vedersi, e andò verso di lui. La cagna lo aggredì e gli strappò il cuore dal petto per portarselo via.
Egli provò un dolore tanto grande che si svegliò di soprassalto e si mise la mano sul cuore per vedere se tutto era a posto, non trovando alcun danno rise di sé stesso. Aggiunse che di sogni così e anche più spaventosi ne aveva già fatti, ma  non si erano mai avverate le cose che aveva sognato; perciò non ci dovevano più pensare e dovevano stare allegri.
La giovane ,udendo il sogno di Gabriotto, si spaventò ancora di più, ma ,per non rattristarlo, nascose la sua paura e lo baciò e abbracciò teneramente. Non sapendo il perché, si guardava intorno per vedere se qualche cosa nera apparisse.
Mentre stavano così, all’improvviso Gabriotto ,emettendo un sospiro, le chiese aiuto e, cadendo sull’erba del prato, morì. La giovane pianse disperatamente e più volte invocò il nome di lui invano. Poi , accortasi che era del tutto morto, non sapendo che fare, chiamò la sua domestica, che sapeva tutto, e le rivelò la causa del suo dolore. 

Andreuola disse alla fantesca che non voleva più vivere senza il suo amore, ma prima di uccidersi, pur conservando il segreto, voleva seppellire onorevolmente il corpo dell’uomo.
La donna la scongiurò di non uccidersi perché sarebbe andata all’inferno, dove sicuramente non era andata l’anima di Gabriotto, che era stato un bravo giovane; meglio era pregare per l’anima di lui. Bisognava ,invece, pensare a seppellirlo, di nascosto, portarlo fuori dal giardino, sulla strada, dove qualcuno, l’indomani, l’avrebbe trovato e portato ai suoi parenti per la sepoltura.
La giovane non volle lasciare abbandonato nella strada, come un cane, il corpo del marito, tanto amato.
Voleva che avesse, oltre le sue lacrime, anche quelle dei suoi parenti. Decise, perciò, cosa fare.
Ordinò alla serva di prendere dal forziere un drappo di seta molto prezioso.
Lo misero per terra e vi posero sopra il corpo del morto, con la testa appoggiata su un cuscino ,con gli occhi e la bocca chiusa, con una ghirlanda di rose e con tutte rose intorno.
Avvicinandosi il giorno, sollecitata dalla cameriera, si tolse dal dito l’anello con cui Gabriotto l’aveva sposata e lo mise al dito di lui, come ultimo dono di colei che, in vita, aveva tanto amato. Poi ,per il gran dolore, svenne sul corpo del giovane.
Riprese le forze, insieme alla fantesca, preso il drappo, su cui giaceva il corpo, uscì dal giardino e si diresse verso la casa di lui.
Mentre andavano furono catturate dalle guardie della Signoria.
Andreuola, desiderosa più di morire che di vivere, raccontò alle guardie ciò che era successo e chiese di essere portata davanti al signore. Nessuno, però, doveva toccare il corpo del morto, che ella portò con sé al palazzo della Signoria.
Il Podestà, udita la cosa, ricevette la donna nella sua stanza e si fece raccontare l’accaduto
I medici, chiamati dal Signore, verificarono che l’uomo non era stato ucciso con il  veleno o in altro modo. Affermarono che era morto perché era stato affogato dal sangue di un ascesso che si era rotto vicino al cuore.
Il Podestà, udendo che la giovane era innocente, promise di liberarla se avesse acconsentito ai suoi piaceri.
Non riuscendo a convincerla, tentò di violentarla.
Andreuola, adirata, si difese con grande energia ,cacciandolo via.
Venuto il giorno, queste cose furono riferite a messer Negro, che andò dal podestà per riavere sua figlia.
Il podestà, per evitare di essere accusato dalla donna ,le fece molte lodi per l’amore e la costanza dimostrate, e, preso da grande amore, nonostante che ella già aveva sposato un uomo di bassa condizione, la chiese in moglie al padre.
Frattanto Anreuola giunse al cospetto del padre e gli disse “ Padre mio, è inutile che vi racconti tutta la mia sciagura, che voi, sicuramente, già conoscete. Vi chiedo perdono di aver preso per marito, senza il vostro consenso, chi più mi piacque. Questo perdono ve lo chiedo non per aver salva la vita, ma per morire come vostra figlia, non come vostra nemica”.
Messer Negro ,che era molto vecchio e di natura buono e amorevole, piangendo sollevò in piedi la figlia e disse “Figlia mia, mi fa soffrire la poca fiducia che hai avuto in me, nascondendomi il tuo matrimonio ,e ancor di più il fatto che tu abbia perduto tuo marito prima che io l’avessi saputo. Ma l’onore di accoglierlo ,volentieri, come mio genero, per farti contenta, che non ho potuto concedergli in vita, glielo concederò per la sua morte”.
Fece ,quindi, preparare a Gabriotto un esequie grande e onorevole.
La voce si diffuse rapidamente e giunsero da ogni parte della città i pareti del morto e tutti gli uomini e le donne. Non come un plebeo ma come un signore fu portato fuori dal cortile del palazzo pubblico a spalla dai più nobili cittadini, con grandissimo onore, per la sepoltura.
Dopo alcuni giorni messer Negro chiese alla figlia se voleva sposare il Podestà che l’aveva chiesta in moglie.
Andreuola non ne volle sapere, ma preferì farsi monaca , insieme con la sua fantesca, in un monastero molto    
famoso per la santità, e lì vissero onestamente per molto tempo.


La Simona ama Pasquino; mentre sono insieme in un orto, Pasquino si sfrega i denti con una foglia di salvia e muore; viene catturata Simona che, volendo mostrare al giudice come era morto Pasquino, si sfrega i denti con quelle foglie e muore anche lei.

Panfilo aveva concluso il suo racconto quando il re fece segno ad Emilia di continuare. Ed ella , senza indugio, cominciò dicendo che la sua novella era simile a quella di Andreuola solo nel fatto che la protagonista perse l’amante nel giardino e fu catturata come Andreuola. Si liberò dell’accusa non con la forza né con la virtù, ma con la morte.
Come già era stato detto, Amore prediligeva le case dei nobili, ma non disdegnava quelle dei poveri, nelle quali ugualmente dimostrava la sua forza, come sarebbe apparso dalla sua novella, ambientata in Firenze.
In Firenze, la loro città, dalla quale si erano allontanate spostandosi in varie parti del mondo, viveva una bella e leggiadra giovane, figlia di un padre povero, di nome Simona.
Sebbene dovesse lavorare e filare la lana per mangiare, pure accettò l’amore di un giovinetto di umili condizioni come lei, chiamato Pasquino, che portava la lana a filare per conto di un maestro lanaiolo.
Simona filava e avvolgeva il fuso con mille sospiri, pensando a colui che le aveva dato la lana da filare.
Dal canto suo, Pasquino andava continuamente a controllare che si filasse bene la lana del suo maestro e controllava soprattutto e soltanto la lana che filava Simona e la sollecitava più spesso che le altre filatrici.
Sollecitando l’uno e compiacendosi di essere sollecitata l’altra, i due, superata ogni vergogna, si unirono per il piacere comune. Continuando così nel procurarsi comune piacere, si innamorarono ogni giorno di più.
Una volta Pasquino  invitò Simona a recarsi in un giardino appartato, dove potevano stare insieme più tranquilli e la ragazza acconsentì.
Una domenica, dopo pranzo, Simona disse al padre che andava a prendere l’indulgenza a San Gallo, con la sua compagna, chiamata la Lagina. Con lei si recò al giardino indicato da Pasquino.
Il giovane, dal canto suo, vi andò con un compagno, di nome Puccino, detto lo Stramba. Incontratisi con le donne sorse un nuovo amorazzo tra lo Stramba e la Lagina. .Per soddisfare i loro desideri Simona e Pasquino si sistemarono in un angolo del giardino, lo Stramba e la Lagina in un altro.
Nell’angolo dove erano andati Pasquino e Simona c’era un grandissimo e bel cespuglio di salvia.
Volendo fare merenda, Pasquino, dicendo che la salvia puliva bene i denti di ogni cosa ch’era rimasta attaccata dopo aver mangiato, raccoltane una foglia se la stropicciò sui denti e sulle gengive.
Poi, dopo averli sfregati per un po’, ritornò a parlare della merenda. Mentre parlava, impallidì, perse la vista e la parola e in breve morì.
Simona, vedendo ciò, cominciò a piangere , a gridare e a chiamare lo Stramba e la sua compagna.
Come lo Stramba vide Pasquino morto, il quale ,nel frattempo, si era gonfiato e riempito di macchie scure, cominciò a gridare accusando Simona di averlo avvelenato.
Accorsero i vicini ,richiamati dal grande rumore, udirono le accuse . Vedendo Simona quasi uscita di senno e che non si sapeva spiegare che cosa fosse successo, credettero che fosse come avevano detto lo Stramba, l’Atticciato e il Malagevole. Per questo ,presa Simona, la portarono al palazzo del podestà.
Il giudice che esaminò la cosa ,per comprendere l’accaduto, volle vedere il morto. Poi si fece portare Simona dove il corpo di Pasquino giaceva ancora gonfiato come una botte e le chiese come era successo.
La donna ,per spiegarsi meglio, fece come aveva fatto Pasquino, sfregandosi i denti con una di quelle foglie di salvia. Di fronte allo Stramba e ai suoi compagni, che chiedevano per lei la punizione del rogo, la poveretta, che era confusa per il dolore del perduto amore e per la paura della pena richiesta, cadde a terra, come prima era caduto Pasquino, con grande meraviglia dei presenti.
O anime fortunate che terminarono insieme la vita mortale e ancora più felici se nell’altra vita continuarono a stare insieme nello stesso posto.
Fortunata, sicuramente, l’anima di Simona che, a giudizio dei vivi, era risultata innocente, e, liberatasi dalle accuse dello Stramba, dell’Atticciato e del Malagevole, aveva potuto seguire l’anima tanto amata del suo Pasquino.
Il giudice ,meravigliato dell’incidente, rimase pensieroso a lungo, poi, ritrovato il senno, aggiunse “ Sembra che questa salvia sia velenosa, il che è insolito. Ma , per evitare che possa danneggiare in questo modo qualche altro, si tagli fino alla radice e si faccia bruciare”.
Il guardiano del giardino si apprestò a tagliare il cespuglio in presenza del giudice , ed ecco che apparve la causa della morte dei due amanti.
Sotto il cespuglio di salvia c’era un rospo enorme, dal cui fiato velenoso era diventata velenosa anche la salvia.
Non avendo nessuno il coraggio di avvicinarsi al rospo, fu ammucchiata intorno al cespuglio una grandissima catasta di legna.
Qui arsero il rospo con la salvia e finì il processo del giudice per la morte del misero Pasquino.
Il giovane e la sua Simona, gonfi com’erano, furono seppelliti dallo Stramba, dall’Atticciato, da Guccio Imbrotta e dal Malagevole ,nella chiesa di San Paolo, di cui erano parrocchiani.

Girolamo ama la Salvestra. Va a Parigi, costretto dalle preghiere della madre; torna e la trova maritata; entra nella casa di lei di nascosto e le muore a fianco; viene portato in chiesa e la Salvestra muore accanto a lui.

Emilia aveva finito il suo racconto, quando Neifile, per ordine del re, incominciò a dire che vi erano uomini molto presuntuosi che provocavano grandi mali, pensando di opporsi ai consigli degli uomini, ma facendo le cose contro natura.
Soprattutto Amore non poteva essere contrastato ed essere portato in direzione diversa da quella dove lo portava la natura. Aggiunse che voleva raccontare la storia di una donna che cercava di essere più saggia di quanto poteva e, credendo di togliere dal cuore del figlio l’amore che le stelle vi avevano messo, ne cacciò nella stessa ora l’anima e l’amore.
Come raccontavano i vecchi, in Firenze viveva un ricchissimo mercante, di nome Leonardo Sighieri, il quale ebbe da una donna un figlio che chiamò Girolamo. Poco dopo la sua nascita, sistemati i suoi affari, passò a miglior vita. La madre e i tutori curarono gli interessi del fanciullo.
Egli, crescendo, si affezionò molto alla figlia di un sarto, che abitava nella sua strada.
Crescendo, l’affetto si trasformò in amore tanto appassionato che Girolamo non si sentiva bene se non la vedeva e anch’ella non l’amava meno.
La madre del ragazzo, accortasi della cosa, molte volte lo rimproverò e lo castigò.
La donna, non riuscendo ad allontanare il figlio dalla fanciulla, credette che ,solo perché il figlio era tanto ricco, ella poteva cambiare un prugno in un melarancio .Disse, dunque, ai tutori che il figlio si era innamorato della figlia di un sarto che si chiamava Salvestra e che se non gliela toglievano d’innanzi avrebbe finito per sposarla.
Bisognava, perciò, mandare il ragazzo a fare dei lavori nell’azienda. In questo modo, non vedendola più, se la sarebbe tolta dalla testa ed avrebbe sposato una giovane di origine nobile.
I tutori, ritenendo giusto quello che diceva la donna, chiamarono il fanciullo in azienda e gli dissero che era ormai diventato grandicello ed era ormai ora che si interessasse dei suoi affari. Per questo era opportuno che si recasse a Parigi, dov’era gran parte della sua ricchezza. Colà, inoltre, avrebbe appreso i costumi dei nobili, vedendo i signori e i baroni parigini, che erano dei veri gentiluomini. Poi poteva tornarsene a casa.
Il ragazzo rifiutò di partire, ma la madre tanto disse e tanto fece che egli acconsentì a partire e a rimanere lontano solo per un anno.
Andato a Parigi, sempre innamoratissimo, per un motivo o per un altro rimase lì per due anni.
 Ritornato più innamorato che mai, trovò Salvestra maritata ad un bravo giovane che faceva le tende e ne soffrì moltissimo.  Pure, saputo dove abitava, cominciò a passare davanti a lei, secondo l’usanza degli innamorati, credendo che anche la donna non l’avesse dimenticato.
Invece le cose stavano in un altro modo.
Ella dava segno di averlo completamente dimenticato, anzi di non averlo mai conosciuto.
Di ciò si accorse il giovane che, molto addolorato, decise di parlarle egli stesso, anche a costo di morire.
Una notte, informatosi da un vicino della disposizione della casa, mentre Salvestra col marito era andata ad una veglia, di nascosto, entrò nella camera e si nascose dietro un mucchio di stoffe e di tende che erano lì.
Quando si accorse che il marito si era addormentato, si avvicinò al letto della donna e le mise la mano sul petto, chiedendole se era sveglia.
Salvestra non dormiva e, alla preghiere del giovane di non gridare, lo invitò ad andarsene.
Infatti era passato il tempo della gioventù, quando erano innamorati. Ormai era sposata e doveva accudire al marito. Lo pregava, per amor di Dio, di andarsene, di non svegliare il marito e di lasciarla vivere in santa pace.
I giovane, udendo quelle parole, provò un gran dolore. Le confermò che il suo amore non era mai diminuito per la lontananza, ma, nonostante le preghiere e le promesse, non ottenne nulla.
Alla fine, desideroso di morire, le chiese di potersi coricare al suo fianco, per potersi riscaldare un po’, perché era gelato, poi se ne sarebbe andato. La Salvestra, impietosita, acconsentì.
Il giovane si coricò al suo fianco ,senza toccarla, e cominciò a pensare al loro amore durato a lungo e alla presente resistenza di lei, e, perduta la speranza, decise di non voler più vivere. Trattenendo il fiato, senza dire una parola, al fianco di lei, morì.
Dopo un po’, la giovane, sorpresa dal suo contegno, temendo che il marito si svegliasse, lo chiamò e lo invitò ad andarsene. Non avendo ricevuto risposta, pensò che dormisse. Cominciò a scuoterlo e, toccandolo, si accorse che era freddo come il ghiaccio. Soltanto dopo averlo scosso molte volte si accorse che era morto.
La donna stette molto tempo senza sapere cosa fare. Poi raccontò, per filo e per segno, che cosa era successo al marito e gli chiese consiglio.
Il buon uomo, senza rancore verso la moglie, ritenne opportuno riportare, di nascosto, in silenzio, il morto a casa sua e di lasciarlo lì. La giovane fu dello stesso parere. Senza più parlare, rivestito il meschino , senza perder tempo, se lo caricò sulle spalle e lo portò davanti alla porta della sua casa.
Venuto il giorno, fu trovato il corpo di Girolamo. La madre molto gridò e pianse. I medici, chiamati per visitarlo, dichiararono che sul corpo non vi erano né ferite, né piaghe. Tutti furono d’accordo nel ritenere che era morto per amore.
Il corpo fu portato in una chiesa dove vennero a piangere la madre dolorosa e le vicine.
Mentre si faceva un grandissimo lamento, il buon uomo disse alla Salvestra di mettersi un mantello sul capo ,di andare alla chiesa dove era stato portato Girolamo e di mescolarsi alle altre donne per sentire se si diceva qualcosa contro di loro.
La giovane provò, in ritardo, per il giovane ormai morto, l’amore che non aveva provato per lui vivo (era incredibile immaginare quanto fossero complicate le forze dell’amore).
Alla vista di Girolamo, come vide il viso del morto, resuscitarono in lei le antiche fiamme dell’amore giovanile. Mandato un altissimo grido, si gettò sul corpo del giovane e, prima di toccarlo, il dolore, che aveva tolto la vita a Girolamo, la tolse anche a lei.
Le donne che erano intorno, vedendo che non si alzava, cercarono di aiutarla, solo dopo molto tempo capirono che era morta. Vinte dalla pietà sia per Girolamo che per Salvestra, ricominciarono a piangere molto di più.
La notizia giunse agli uomini che erano fuori dalla chiesa ed al marito di lei, che pianse a lungo, poi raccontò come erano andate le cose la notte precedente..
Tutti, allora, compresero la ragione della morte dei due e se ne addolorarono.
Ornata ,poi, la giovane morta, come si ornano i morti, la posero accanto a Girolamo.
 Infine li seppellirono nella stessa tomba. E la morte unì, in una inseparabile compagnia, loro che l’amore non aveva potuto unire in vita.
 
Messer Guiglielmo Rossiglione dà a mangiare a sua moglie il cuore di messer Guiglielmo Guardastagno, ucciso da lui e amato da lei; avendolo ella saputo, si getta da un’alta finestra a terra e muore, ed è seppellita con il suo amante.

Finita la novella di Neifile, che aveva commosso tutti, il re ,non essendovi altri narratori, escluso Dioneo che doveva raccontare per ultimo, cominciò egli stesso il suo racconto.
Disse alle donne che gli era venuta in mente una novella che le avrebbe impietosite ,non meno di quelle precedenti, per la crudeltà degli avvenimenti narrati.
Secondo quanto raccontavano i provenzali, in Provenza vi furono due nobili cavalieri, che avevano ,ciascuno per sé, castelli e vassalli.
Uno si chiamava messere Guiglielmo Rossiglione e l’altro messere Guiglielmo Guardastagno.
Erano entrambi uomini valorosi, prendevano le armi e, indossando l’armatura, andavano insieme ad ogni torneo o giostra, vestiti con la stessa divisa.
Anche se ognuno viveva nel suo castello, distante dall’altro dieci miglia, avvenne che Guiglielmo Guardastagno, nonostante l’amicizia che lo legava all’altro, si innamorò perdutamente della moglie di Guiglielmo Rossiglione, che era bellissima e leggiadra.
Anche la donna lo ricambiò e ben presto i due si incontrarono e si amarono appassionatamente.
Poiché i due non erano molto prudenti, il marito si accorse della cosa e si sdegnò moltissimo.
L’amicizia e l’affetto che provava per il Guardastagno si trasformò in odio mortale.
Pure egli seppe nascondere l’odio meglio di quanto i due amanti avevano nascosto il loro amore; decise, comunque, di uccidere il compagno.
Frattanto si bandì in Francia un gran torneo.
Rossiglione, meditando la vendetta,  invitò il Guardastagno a cenare con lui il giorno seguente, per decidere se volevano partecipare al torneo e come.
Lietissimo il giovane accettò l’invito.
Il giorno seguente il marito tradito tese al rivale un agguato nel bosco dove doveva passare.
Dopo una lunga attesa lo vide arrivare, accompagnato da due servitori, disarmato come chi non aveva niente da temere, e lo aggredì colpendolo con una lancia.
Il Guardastagno morì ,senza potersi difendere. I suoi servitori, senza riconoscere chi l’avesse ucciso, voltati i cavalli , fuggirono verso il castello del loro signore.
Il Rossiglione, smontato da cavallo, aprì con un coltello il petto del morto e con le proprie mani ne trasse il cuore. Messolo in una banderuola, attaccata alla punta della lancia, lo fece portare al castello dai servitori, cui aveva ordinato di non far parola dell’accaduto con nessuno. Poi rimontò a cavallo e se ne ritornò al castello, essendo sopraggiunta la notte.
La moglie ,sapendo che l’amante era stato invitato a cena, vedendo arrivare il marito da solo, un po’ turbata chiese sue notizie. L’uomo rispose che l’ospite non poteva essere presente quella sera.
Poi chiamò il cuoco , gli ordinò di cucinare un cuore di cinghiale nella maniera migliore, come sapeva ben fare, e di servirlo su un piatto d’argento.
Il cuoco, obbedendo agli ordini del signore, lo sminuzzò, lo condì con molte spezie e ne fece un manicaretto prelibato.
All’ora giusta messer Guiglielmo si mise a tavola con la moglie.
La vivanda fu portata, ma egli, turbato al pensiero del delitto commesso, mangiò poco, dicendo che non aveva fame.
Il manicaretto fu posto davanti alla moglie, che ,invece, aveva un buon appetito, lo cominciò a mangiare e, siccome era saporito, lo mangiò tutto.
Il cavaliere, come vide che la donna l’aveva mangiato tutto le chiese se la vivanda le era piaciuta.
La donna rispose che, in verità, le era piaciuta molto.
L’uomo rispose che non si meravigliava che da morto le era piaciuto ciò che da vivo le era piaciuto più di ogni altra cosa. E, alle insistenze della donna che lo interrogava ,rispose “ Quello che avete mangiato è veramente il cuore di messere Guiglielmo Guardastagno, che voi, donna sleale, amavate tanto; Sappiate che è certamente il suo, perché io stesso, con queste mie mani, glielo strappai dal petto, poco prima che tornassi”.
La moglie, udendo ciò che era successo, rimase a lungo senza parole, poi, rivolta al marito, disse “ Voi vi comportaste da cavaliere malvagio e sleale, perché io l’avevo scelto come mio amore , spontaneamente, senza che mi costringesse, e vi avevo oltraggiato; non lui, ma io dovevo pagare la pena. Ma a Dio non piaccia che su una così nobile vivanda , come è stata quella del cuore di un così nobile cavaliere,  ne vada un’altra”.
Detto ciò si alzò in piedi e , senza alcuna esitazione, si gettò dalla finestra. Caduta da una grande altezza, non solo morì, ma si sfracellò tutta.
Messer Guiglielmo, vedendo ciò, si turbò molto e ,temendo la punizione del conte di Provenza, fatti sellare i cavalli, andò via.
La mattina seguente gli abitanti dei due castelli, con grandissimo dolore e pianto, raccolsero i due corpi e li posero in una sola tomba, su cui furono scritti versi che indicavano coloro che vi erano sepolti e il modo e la ragione della loro morte.


La moglie di un medico mette un suo amante, drogato con l’oppio, in una cassa, la quale , con lui dentro, due usurai portano a casa loro; questi si sveglia ed è scambiato per ladro; la fantesca della donna racconta alle guardie che ella l’aveva messo nella cassa rubata dagli usurai, così il giovane evita la forca e gli usurai sono condannati a pagare una somma di denaro per aver rubato la cassa.

Ormai toccava narrare l’ultima novella della giornata solo a Dioneo.
Egli incominciò dicendo che tutti erano stati rattristati dagli infelici amori raccontati in quel giorno e non vedevano l’ora che si giungesse alla fine. Voleva, perciò, senza tradire il tema, concludere quella giornata un po’ più lietamente., anticipando la narrazione della giornata successiva.
Non molto tempo addietro, viveva a Salerno un grandissimo chirurgo, il cui nome era maestro Mazzeo della Montagna. Costui era molto vecchio, ma aveva una moglie bella e gentile, che egli riforniva di gioielli e ricchi vestiti.
Ella, in verità, era sempre raffreddata, forse perché nel letto era mal coperta dal marito.
Il marito, come Riccardo di Chinzica, di cui si era già detto, che insegnava alla moglie tutte le feste, diceva alla sua che si faticava molto a riprendersi dopo che si era giaciuti una volta con una donna.
Di ciò la moglie era molto scontenta.
La donna, molto saggiamente, pensò di trovare per strada, quello che voleva risparmiare a casa, e si impegnò molto in tal senso.
Si accorse di ciò e rivolse a lei tutto il suo amore un giovane, chiamato Ruggieri di Agerola, di nobile origine ma di pessimi costumi, tanto che non aveva né un parente, né un amico che gli volesse bene.
In tutta Salerno godeva di pessima fama per le sue ruberie ed altre cattiverie.
La donna se ne curò poco perché il giovane le piaceva molto e ,con l’aiuto di una sua domestica, fece in modo da incontrarlo.
Dopo diversi incontri, la donna iniziò a pregarlo che ,per amor suo, abbandonasse le cattive azioni.
Per venirgli incontro, lo cominciò a rifornire ora di una certa quantità di denaro, ora di un’altra.
Mentre i due continuavano la loro relazione, fu affidato alle cure del medico un infermo con una gamba malata.
Il maestro, visto il difetto, disse ai parenti che l’osso della gamba era fradicio, bisognava, perciò, tagliare tutta la gamba, altrimenti sarebbe morto. Aggiunse che l’amputazione della gamba era l’unica possibilità di salvezza, anche se non poteva garantire nulla ; i parenti diedero il loro consenso.
Il medico, ritenendo che, per sopportare il dolore dell’operazione, l’infermo dovesse essere addormentato con l’oppio, la mattina preparò una pozione, che , data da bere all’ammalato, l’avrebbe fatto dormire per tutto il tempo necessario per operarlo. Fece portare il liquido nella sua camera, senza dire a nessuno che cosa fosse.
Nel pomeriggio ,quando il maestro doveva andare dall’infermo, giunse un messaggio, inviato da alcuni amici di Amalfi, che lo richiedevano con la massima urgenza, perché lì c’era stata una grandissima rissa con molti feriti.
Il medico rimandò alla mattina seguente l’operazione alla gamba e, salito su una piccola barca, andò ad Amalfi.
La donna, sapendo che la notte il marito non sarebbe tornato a casa, come era solita, fece andare, di nascosto, Ruggieri nella sua camera e lo chiuse dentro in attesa che tutti se ne fossero andati.
Stando il giovane in camera, in attesa della donna, sia per il lavoro fatto durante la giornata, sia perché aveva mangiato del cibo salato, gli venne una gran sete.
Vista sulla finestra la brocchetta che il medico aveva preparato per l’infermo, credendola acqua da bere, la portò alla bocca e la bevve tutta. Dopo poco tempo lo prese un gran sonno e cadde addormentato.
La donna, andata in camera, visto Ruggieri addormentato, tentò di svegliarlo in tutti i modi, prima con le buone, poi più forte, prendendolo per il naso, tirandolo per la barba. Ma non riuscì a svegliarlo in nessun modo.
Cominciò a temere che fosse morto, pure lo strinse più fortemente e lo scottò con una candela accesa; ma non c’era niente da fare. Per cui, ella ,che non era medico come il marito, credette veramente che fosse morto. Poiché lo amava, lo pianse a lungo, senza far rumore.
Dopo un certo tempo, per non aggiungere al dolore la vergogna, pensò che doveva trovare subito il modo per portare fuori di casa il morto. Chiamò la domestica e le chiese consiglio. La fantesca ,dopo aver cercato di rianimarlo, si convinse anch’ella che Ruggieri era morto e consigliò di portarlo fuori casa. Si ricordò che nella bottega del legnaiuolo loro vicino, c’era una cassa non troppo grande, proprio adatta ai loro bisogni, per nascondervi il corpo del giovane. Aggiunse che ,data la pessima fama di cui il giovane godeva, nessuno avrebbe sospettato di loro, ma tutti avrebbero creduto che era stato ucciso e messo nella cassa da qualche suo nemico.
Il consiglio della serva piacque alla donna, che non volle però ferirlo in alcun modo, dato l’amore che gli portava. La serva, che era forte e giovane, con l’aiuto della padrona, mise il corpo nella cassa e la richiuse.
Da qualche giorno erano andati ad abitare in quella zona due giovani usurai che avevano bisogno di mobili per la casa e volevano spendere poco. Avevano visto quella cassa e avevano deciso di portarsela a casa nella notte. A mezzanotte, trovata la cassa, senza controllare, anche se sembrava un po’ pesante, se la portarono a casa.
La sistemarono vicino alla camera dove dormivano le loro mogli e se ne andarono a dormire.
Ruggieri, che aveva dormito molto a lungo e aveva smaltito l’effetto della bevanda, essendo quasi l’alba, si svegliò. Man mano che riprese conoscenza provò un grave stordimento che gli durò per molte ore. Si cominciò a chiedere che cosa era successo mentre era nella camera della donna, se era tornato il marito e per questo l’avesse nascosto. Decise di rimanere tranquillo e di ascoltare se sentiva qualcosa.
Stando molto scomodo nella cassa che era piccola, gli cominciò a dolere il fianco su cui si appoggiava. Nel tentativo di girarsi, fece cadere la cassa che, cadendo, provocò un gran rumore, svegliando le donne, che, per paura, tacquero.
Cadendo la cassa si aprì e Ruggieri ne uscì. Trovandosi in un luogo a lui sconosciuto, cominciò a brancolare alla ricerca di una scala o di una porta da cui uscire.
Le donne, ormai sveglie, spaventate chiamarono i mariti e gridarono sempre più forte “Al ladro, al ladro”.
Corsero i vicini, si svegliarono i giovani che catturarono Ruggieri e lo portarono dalle guardie del magistrato.
Lo sventurato, sotto tortura, confessò di essere andato per rubare nella casa degli usurai, perciò il magistrato lo condannò all’impiccagione.
La notizia che Ruggieri era stato catturato mentre rubava nella casa degli usurai si diffuse al mattino per tutta Salerno.
Le due donne, udendo ciò che era accaduto, quasi pensarono di aver sognato ciò che avevano fatto.
Frattanto, poco dopo l’alba, il medico, tornato da Amalfi, cercando la bevanda per l’infermo, trovò la caraffa vuota e si adirò. La moglie ,sorpresa, lo rimproverò perché faceva tanto chiasso per un po’ d’acqua versata.
Il medico le spiegò, allora, che non si trattava di acqua chiara, ma di un’acqua preparata per far dormire.
La donna comprese che l’amante doveva averla bevuta e per questo le era sembrato morto.
Il maestro se ne preparò dell’altra mentre la moglie mandava la domestica a chiedere notizie del giovane.
La fantesca, ritornata, riferì alla padrona che di Ruggieri si diceva ogni male e non c’era nessuno che lo difendesse; sicuramente il magistrato l’avrebbe fatto impiccare. Aggiunse anche che aveva udito un litigio tra il legnaiuolo ,loro vicino, e il proprietario della cassa . Il legnaiuolo sosteneva che la cassa non era stata venduta ma gli era stata rubata. Era chiaro, dunque, per le due donne, come il giovane era stato trasportato a casa degli usurai e lì era resuscitato.
Bisognava, a quel punto, salvare Ruggieri e conservare l’onore.
Subito la donna mise a punto un piano e ne informò la fantesca, che andò dal medico piangendo e chiedendo perdono. Gi confessò che era divenuta l’amante del giovane Ruggieri di Agerola e che l’aveva ricevuto la notte precedente nella sua camera ,sapendo che il padrone non c’era.
Poiché il giovane aveva sete, era andata nella camera del medico ,aveva preso una caraffa che aveva trovato lì , gliela aveva data a bere, riportando poi la brocca dove l’aveva presa. Confessò, inoltre, che si era addolorata molto per gli urli che il padrone aveva fatto quando non aveva trovato più l’acqua .Chiese perdono  per tutto quello che ne era seguito e lo pregò di poter aiutare Ruggieri che stava per essere ucciso..
Il medico la perdonò e scherzò  sul fatto che la serva pensava di avere nella notte un amante focoso e si era trovato nel letto un dormiglione. Le disse, infine , di andare a salvare il suo amante, ma di non portarlo più a casa sua.
La fantesca, ben soddisfatta, si avviò alla prigione dove circuì tanto il carceriere che egli la lasciò parlare con il prigioniero. Istruì il giovane su ciò che doveva dire al giudice. Frattanto fu ricevuta dal giudice ,che, vedendola fresca e gagliarda, prima di ascoltarla , si divertì un pò con lei.
Ella al giudice  cominciò a raccontare dall’inizio alla fine tutta la storia : come l’aveva fatto entrare in casa e gli aveva fatto bere l’acqua con l’oppio, come, credendolo morto, l’aveva messo nella cassa, come la cassa era stata rubata, come Ruggieri era giunto in casa degli usurai.
Il giudice, per verificare, chiamò, per prima cosa, il medico che confermò che l’acqua era drogata; poi chiamò il legnaiuolo , il padrone della cassa e gli usurai. Ebbe conferma di tutto e anche del fatto che i due usurai ,nella notte, avevano rubato la cassa e se la erano portata a casa.
Per ultimo interrogò Ruggieri e gli chiese dove aveva passato la notte precedente.
Egli rispose che era stato a dormire con la servetta di maestro Mazzeo, nella camera di lei aveva bevuto l’acqua, si era ,poi, risvegliato nella casa degli usurai, in una cassa, senza sapere come.
Il giudice si fece ripetere l’accaduto più volte, divertendosi un mondo.
Alla fine, condannò al pagamento di dieci once d’oro i due usurai che avevano rubato la cassa; liberò Ruggieri, riconoscendolo innocente, con grande gioia sua , della donna e della domestica.
Fecero tutti e tre insieme gran festa, continuando nel loro piacere di bene in meglio.
Dioneo chiuse la narrazione augurando a sé stesso la stessa sorte, senza ,però, esser messo nella cassa.

La novella di Dioneo fece ridere tutti ,sollevando gli animi rattristati per le novelle precedenti.
Il re, vedendo che il suo governo stava per finire, si scusò per aver scelto di parlare di un argomento così duro come quello dell’infelicità degli amanti.
Poi si alzò ,si tolse la corona e la pose sulla testa biondissima della Fiammetta, invitandola a scegliere per il giorno seguente delle novelle che potessero consolare un poco le sue compagne.
La Fiammetta, che aveva i capelli crespi, lunghi e d’oro, ricadenti sulle spalle delicate, un viso rotondetto con un colore di bianchi gigli e di rose vermiglie, splendido, con due occhi nerissimi e due labbra che sembravano due rubini, rispose che assumeva volentieri il comando.
Comunicò che in quel giorno si sarebbe parlato di ciò che ad alcuni amanti, dopo complicate e sventurate difficoltà, era accaduto felicemente. La qual cosa piacque a tutti.
Poi decise le cose da fare con il siniscalco, e licenziò tutti fino all’ora di cena.
Gli ospiti se ne andarono una parte verso il giardino e un’altra verso il mulino dove si macinava.
Venuta l’ora di cena si riunirono tutti intorno alla bella fontana e cenarono con molto gusto.
Dopo cena, come facevano di solito, si diedero alle danze e ai canti.
Filomena, che guidava le danze, invitò Filostrato a cantare una canzone sui dolori e sulle sue delusioni d’amore, per concludere quella giornata.
Filostrato volentieri cominciò a cantare una triste canzone d’amore.
Un amante piange per l’abbandono della sua donna e decide di morire. Le parole della canzone rivelarono lo stato d’animo di Filostrato e la ragione della sua tristezza.
Filomena, che era la causa del dolore del giovane, arrossì. Il suo rossore fu celato dalle tenebre della notte.
Dopo la sua canzone ne furono cantate altre, finché, al comando della regina, tutti si ritirarono nelle proprie camere.