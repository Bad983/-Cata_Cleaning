L’aurora volgeva al termine e il cielo si tingeva di rosso.
La regina, svegliati tutti, avendo già mandato il maggiordomo sul luogo dove dovevano andare, con tutto quello che serviva e con tutti i bagagli, si mise in cammino con il resto della compagnia.
Li accompagnò il canto di molti usignoli e di altri uccelli, mentre avanzavano per una stradina piena di erbe e di fiori che cominciavano a schiudersi per il bacio del sole.
Dopo circa duemila passi, verso le nove, giunsero ad un bellissimo palazzo, posto su una piccola altura (poggio di Camerata), entrati, trovarono sale e camere pulite, piene di tutto ciò che poteva servire e lodarono il padrone. Discesi al piano terra trovarono una grandissima corte, con cantine piene di ottimi vini, con una fonte di acqua sorgiva.
Si sedettero sulla terrazza su cui affacciava la sala, mentre il maggiordomo serviva dolciumi e ottimi vini.
Poi si fecero aprire un giardino che costeggiava il palazzo, dove erano splendidi vigneti, con pergolati di viti ,ed altre piante che mandavano un profumo che pareva di essere in Oriente.
Al centro c’era un prato di erba finissima, con fiori di mille colori, con intorno alberi di aranci e di cedri profumatissimi.
Nel mezzo del prato era situata una fontana di marmo bianchissimo con meravigliosi intagli, ricchissima di acqua, che saliva alta verso il cielo e ricadeva con forza. L’acqua che usciva dalla fontana finiva in condotti artificiali che la convogliavano verso due mulini.
Tutti affermarono che sembrava di essere in Paradiso.
Continuando ad esplorare, videro che il giardino era pieno di cento varietà di animali, conigli, lepri, caprioli, cerbiatti che pascolavano liberamente.
A mattinata inoltrata, fecero mettere delle tavole intorno alla fontana e , dopo aver cantato e ballato, andarono a mangiare; poi, poiché faceva caldo, alcuni andarono a riposare ,altri  preferirono trattenersi in giardino a leggere o a giocare a scacchi.
Verso le tre del pomeriggio, lavatisi il viso con l’acqua fredda, riunitisi intorno alla fontana, aspettarono il comando della regina per cominciare a raccontare.

Per primo toccò a Filostrato, che cominciò in questo modo. 
Masetto da Lamporecchio si finge muto e diventa ortolano di un monastero di suore ,le quali tutte sono coinvolte e giacciono con lui.

Filostrato iniziò il racconto considerando che c’erano molti stolti che credevano che una donna ,solo perché aveva sul capo una benda bianca e in dosso un abito nero, non era più femmina e non sentiva più gli appetiti femminili, come se il divenire monaca l’avesse fatta divenire di pietra.
Come pure vi erano altri stolti che credevano che lavorare la terra con zappe e con vanghe, mangiare cibi poco raffinati, sopportare i disagi togliessero ai contadini i desideri della carne e li rendessero ottusi.
Proseguì, poi, dicendo, a conferma della premessa, che nelle contrade toscane c’era nel passato e c’era ancora un monastero assai famoso ,che non avrebbe nominato per non diminuire la sua fama.
In esso, non era passato ancora molto tempo, c’erano otto donne ,con una badessa, tutte giovani, e un ometto che coltivava il giardino. Costui, non contento della paga, se ne tornò a Lamporecchio, suo paese d’origine.
Fra coloro che l’accolsero lietamente, c’era un giovane contadino chiamato Masetto, forte, robusto, di bell’aspetto che chiese al buon’uomo, che si chiamava Nuto, quale lavoro facesse al monastero.
Nuto rispose che coltivava il giardino, raccoglieva legna nel bosco e faceva altri servizi, ma lo pagavano tanto poco che non si ci poteva comprare nemmeno le scarpe. E poi quelle monache, che erano tutte giovani, pareva che avessero il diavolo in corpo, non erano mai contente di niente, erano talmente seccanti che lui era andato dall’amministratore e si era licenziato.
L ‘amministratore gli aveva chiesto di procurargli un altro contadino , ma lui se ne sarebbe guardato bene. Sentito ciò, Masetto provò un grande desiderio di andare da quelle monache, e, senza comunicare a Nuto la sua intenzione, aggiunse che sarebbe stato meglio stare con i diavoli che con le femmine, che non sapevano mai quello che volevano.
Dopo che si furono separati, Masetto, considerato che il lavoro richiesto lo sapeva fare bene, temette di non essere accettato perché era troppo giovane e appariscente. Pensando e ripensando , decise di fingersi muto, tanto lì nessuno lo conosceva.
Come un pover’uomo, con la scure sul collo, si presentò al monastero, dove trovò, per caso, l’amministratore. Facendo dei gesti come fanno i muti per farsi capire, chiese da mangiare e si offrì di spaccare la legna.
Dopo avergli dato da mangiare, l’uomo gli dette da spaccare dei grossi ceppi di legno, cosa che Masetto, che era forte e vigoroso, fece con grande energia. Poi gli dette un asino e si fece portare la legna a casa , nei giorni successivi si fece fare diversi altri servizi, dandogli ordini con i gesti.
Un giorno la badessa lo vide e domandò chi fosse. L’amministratore rispose che era un pover’uomo sordomuto, molto capace, che sarebbe stato adatto a curare il giardino del monastero, anche perché, essendo sordomuto, non poteva motteggiare le giovani monache.
La badessa fu subito d’accordo. Masetto, poco lontano, sentì tutto e, lieto, già pensava a come avrebbe lavorato ben bene l’orto. L’amministratore, visto che sapeva lavorare benissimo, affidò al giovane l’incarico e se ne andò.
Man mano che passavano i giorni, le monache cominciarono a stuzzicarlo e a prenderlo in giro, come si fa con i muti, e, non sapendo che egli comprendeva tutto, dicevano che la badessa pensava che quello fosse senza coda, come era senza parola.
Un giorno due monacelle, gli si avvicinarono e lo cominciarono a guardare. Una confessò all’altra di aver fatto pensieri peccaminosi, che forse anche lei aveva avuto, ma bisognava mantenere il segreto e non confessarli. Disse, ancora, che aveva saputo che non c’è dolcezza più grande al mondo di quella che la femmina provava quando giaceva con un uomo. Aggiunse che, poiché nel monastero non vi erano altri uomini oltre l’amministratore e il muto, aveva deciso di provare se ciò era vero con l’ortolano. Sicuramente era l’uomo più adatto perché, se pure avesse voluto, non avrebbe potuto parlare perché muto ed anche un po’ tonto.
La seconda monaca si preoccupava della loro verginità, promessa a Dio, e del rischio di una gravidanza, ma la compagna ,più scaltra, riuscì a vincere le resistenze dell’altra.
Le due misero a punto un piano. Alle tre del pomeriggio, quando le altre monache riposavano, sarebbero scese nell’orto, avrebbero preso per mano il giovane e l’avrebbero condotto in una capanna, dove si riparava dalla pioggia. Mentre l’una giaceva con Masetto, l’altra avrebbe fatto da guardia.
Considerarono che il muto era tanto sciocco che le avrebbe accontentate.
Il giovane, che aveva sentito tutto, non aspettava altro.
Le monachelle , assicuratesi di non essere viste, si avvicinarono e quella che aveva fatto la proposta svegliò Masetto ,lo condusse nella capanna dove egli fece ciò che la monaca voleva ,senza farsi troppo pregare.
Poi toccò all’altra e, prima che si allontanassero, vollero provare più di una volta come il muto sapeva cavalcare.
Confidandosi tra loro dicevano che era proprio vero che era la cosa più dolce del mondo e, in seguito, più volte riprovarono.
Dopo un certo tempo ,una loro compagna, visto il movimento, ne parlò alle altre monache, si consultò con loro se era il caso di accusare le due alla badessa.
Poi mutarono parere e si accordarono in modo che tutte , a turno, divennero compagne dell’ortolano.
Un giorno, siccome faceva molto caldo, la badessa che non si era accorta di nulla, girando tutta sola in giardino, trovò Masetto, che lavorava poco di giorno perché molto aveva cavalcato di notte, addormentato sotto un albero; il vento gli aveva tolto gli abiti di dosso ed era tutto scoperto.
La badessa, vedendolo ,provò lo stesso desiderio che avevano provato le sue monachine. 
Svegliatolo, se lo portò nella sua camera, dove lo tenne per molti giorni, con grandi lamenti delle altre, provando quella dolcezza che prima soleva biasimare.
Il giovane, non potendo soddisfare tante femmine, pensò che l’esser muto , a quel punto, lo poteva danneggiare. Una notte, mentre era con la badessa, cominciò a parlare e disse “ Madonna, ho sentito che un gallo basta a dieci galline, ma dieci uomini possono a fatica soddisfare una femmina, invece ,io ne devo soddisfare nove;  dunque, non potrei durare a lungo, anzi non ce la posso proprio fare ; perciò o mi lasciate andare o trovate voi una soluzione”.
La donna ,che lo credeva muto, si sorprese molto udendolo parlare.
Ed egli spiegò che era diventato muto per un incidente, non lo era di natura ,e quella era la prima notte che gli era tornata la voce.
La badessa gli credette e si fece raccontare tutto quello che era successo. Da donna savia e prudente, con discrezione, senza lasciar partire Masetto, per evitare che egli, parlando , potesse discreditare il monastero, d’accordo con le altre monache e con l’approvazione dell’ortolano, trovò la soluzione.
Essendo morto l’amministratore, diffusero la voce che, per le loro preghiere e per i meriti del santo da cui il monastero prendeva nome, Masetto, che era stato muto per lungo tempo, aveva riacquistato la parola.
Tutti gli abitanti del circondario ci credettero.
Il giovane fu nominato amministratore e potè distribuire le sue fatiche in modo da poterle sopportare.
Nel convento nacquero molti monachini, ma la cosa fu gestita con tanta discrezione che non se ne seppe niente se non dopo la morte della badessa.
Ma ormai Masetto era vecchio, ricco e desideroso di tornarsene a casa sua, per cui non se ne ebbe gran danno.
Così Masetto vecchio, ricco, senza preoccupazione di dover nutrire i suoi figli, avendo speso bene la sua giovinezza, se ne tornò donde era partito, affermando che “ Così trattava Cristo chi gli poneva le corna sopra il cappello”. 


Un palafreniere (scudiero) giace con la moglie di Agilulfo re, della cosa Agilulfo si accorge; lo trova e lo tosa; il tosato tosa tutti gli altri e così evita la sventura.


Finita la novella di Filostrato, alcune donne erano arrossite, altre avevano riso.
 Pampinea, al cenno della regina, cominciò col considerare che vi erano alcuni imprudenti  che volevano dimostrare a tutti i costi di conoscere quello che era opportuno che non sapessero.
Spesso rimproverando i difetti nascosti negli altri, credevano di diminuire la loro vergogna , invece l’accrescevano all’infinito. Ed era vero anche il contrario, come si evidenziava dal comportamento tenuto da un uomo, ritenuto inferiore anche a Masetto, per vincere un saggio e valente re.
Agilulfo, re dei longobardi, pose il trono reale, come i suoi predecessori, a Pavia, città della Lombardia, dopo aver sposato Teodolinda, vedova di Autari, donna bellissima, saggia, onesta ,ma sfortunata in amore.
Mentre il regno longobardo prosperava, un palafreniere (scudiero), di umilissima condizione, ma bello e possente come un re, si innamorò perdutamente della regina.
Egli sapeva bene che la sua condizione non gli consentiva di svelare il suo amore, ma, sebbene senza speranza, si gloriava di amare una donna importante e faceva di tutto per recarle piacere.
Quando la regina andava a caccia, si riteneva beato se poteva stare vicino alla sua staffa e toccare i suoi panni.
Il desiderio era tanto forte che più volte pensò di morire, non avendo alcuna possibilità di soddisfarlo.
Voleva, comunque, che apparisse manifesto che moriva per l’amore che aveva portato e portava alla regina. Prima di morire escogitò un piano per poter giacere con lei fingendo di essere il re, dal momento che non c’era altro modo. Sapeva che il re non dormiva con la dama, ma di tanto in tanto si recava nella camera della moglie. Per vedere in che abito e quante volte il re si recava dalla regina, si nascose, per diverse notti , in una sala del palazzo reale , che era tra la camera del re e quella della regina.
Una notte vide il re uscire dalla sua camera, avvolto in un lungo mantello, avendo in una mano una torcia e nell’altra una bacchetta, ed andare alla camera della regina.
Notò che il re percuoteva la porta con uno o due colpi della bacchetta, che l’uscio si apriva e gli veniva tolta di mano la torcia.
Il giovane pensò di dover fare nello stesso modo per entrare. Si fornì di un mantello, di una torcia e di una mazza, si fece un bel bagno, perché l’odore di letame non svelasse l’inganno alla regina ,e si nascose nella sala. La notte, sentendo che tutti dormivano, desiderando possedere la regina o morire, accese la torcia, indossò il mantello e si avviò. Giunto davanti alla camera della sovrana, colpì due volte la porta con la bacchetta.
La camera fu aperta da una cameriera assonnata, che prese la torcia e la spense.
Egli, posato il mantello, entrò nel letto della regina, che dormiva. Presala in braccio, perché sapeva che il re faceva l’amore in silenzio, senza dire alcuna cosa e senza che alcuna cosa gli fosse detta, più volte conobbe carnalmente la regina. Poi, temendo di essere scoperto, si alzò, riprese il mantello e la torcia e tornò nel suo letto.
Se ne era appena andato che il re, alzatosi, andò nella camera della regina.
Ella si meravigliò molto e, salutandolo lietamente, gli chiese come mai era ritornato da lei così presto, dopo aver goduto generosamente in numerosi amplessi.
Il re, udendo quelle parole, comprese che la moglie era stata ingannata, ma, da saggio qual’era, visto che la regina non si era accorta dell’inganno e neppure altri, pensò di non svelare nulla.
Molti altri sciocchi si sarebbero chiesti chi era stato, come era entrato; da ciò sarebbero derivate molte gravi cose che avrebbero rattristato la donna, la quale avrebbe potuto desiderare di nuovo quello che aveva provato. Invece il re ritenne che tacendo non avrebbe avuto nessuna vergogna, parlando avrebbe procurato a sé e alla moglie disonore.
Rispose ,allora, alla moglie che era uomo da potersi permettere di giacere più volte, in una stessa notte con lei. Visto, però, che la sovrana si preoccupava per la sua salute, seguendo il consiglio della donna, prese il mantello e se ne andò.
Adirato, decise di scoprire ,di nascosto, chi era stato, sicuro che doveva trattarsi di uno che era nella casa.
Presa una piccola lanterna ,se ne andò in un lunghissimo quartiere del suo palazzo, che era sopra le stalle dei cavalli, dove dormiva la servitù.
Ritenendo che colui che aveva giaciuto con la regina doveva avere ancora il cuore che gli batteva forte per lo sforzo compiuto, in silenzio, cominciò a toccare a tutti il petto, per sapere a chi batteva più forte.
Mentre tutti dormivano, il palafreniere non dormiva ancora. Vedendo che il re si avvicinava, temette di aggiungere alla palpitazione del cuore dovuta alla fatica, una palpitazione maggiore dovuta alla paura, pensando che se il re se ne fosse accorto l’avrebbe fatto uccidere. Decise allora di fingere di dormire.
Il sovrano, avvicinatosi e sentendo che il cuore dello scudiero batteva più forte, riconobbe in lui il colpevole. Ma ,poiché non voleva che la cosa si sapesse, non fece altro che tagliargli ,con un paio di forbicette che aveva portato con sé, da un lato della testa, i capelli che aveva lunghissimi , per poterlo riconoscere il mattino dopo. Fatto ciò se ne ritornò nella sua camera.
Il giovane, che non era stupido, capì perché era stato così segnato. Senza perder tempo, si alzò e ,con un paio di forbicette che per caso si trovavano nella stalla per servizi ai cavalli, piano piano tagliò i capelli a tutti, sopra le orecchie, come erano stati tagliati a lui. Fatto ciò, furtivamente, se ne tornò a dormire.
Il  re , al mattino, dopo essersi alzato, convocò al suo cospetto tutta la servitù, per individuare il colpevole. Vide, con grande sorpresa, che la maggior parte dei servi aveva i capelli tagliati nello stesso modo. Meravigliato disse tra sè " Costui che vado cercando, pur se di bassa condizione, mostra assai bene di essere di grande intelligenza”.
Poi, considerando che per una piccola vendetta avrebbe acquistato una gran vergogna, con poche parole volle ammonire il colpevole e dimostrargli che aveva capito, disse, allora, rivolto a tutti “ Chi fece ciò non lo faccia mai più e andate con Dio”.
Un altro, meno saggio, avrebbe fatto interrogare e torturare i servi, scoprendo il misfatto, che avrebbe ,poi, dovuto vendicare. Con ciò avrebbe accresciuta la vergogna sua e avrebbe contaminata l’onestà della sua donna.
I servitori si sorpresero per le parole del re e si chiesero che cosa voleva dire. Solo il colpevole ne intese appieno il senso, non disse niente, ma, da uomo saggio qual’era ,finchè il re fu vivo, non mise più a rischio la sua vita con un’azione del genere.


Fingendo di confessarsi e di essere con coscienza purissima, una donna innamorata di un giovane, induce un frate autorevole, senza che se ne accorga, a farle realizzare i suoi desideri.

Mentre Pampinea ormai taceva e tutti lodavano l’astuzia del pallafreniere e il senno del re, la regina fece cenno a Filomena di continuare.
Filomena cominciò dicendo che voleva raccontare una beffa che una bella donna fece ad un religioso importante. Considerò, inizialmente ,che talvolta i religiosi erano i più stolti tra gli uomini e credevano di sapere più degli altri. Erano avidi, andavano dove potevano trovare da mangiare e potevano essere beffati non soltanto dagli uomini ma anche da qualcuna delle donne.
Continuò poi riferendo che pochi anni prima, viveva in Firenze una gentildonna bella, intelligente più di qualunque altra, di cui non avrebbe rivelato il nome perché vivevano ancora coloro che si potevano adirare, mentre c’era solo da ridere.
Costei, nata da una famiglia nobile, aveva sposato un artigiano della lana ricchissimo, ma disprezzato dalla moglie, che non lo riteneva degno di lei, per la sua bassa condizione.
Peraltro, l’uomo, nonostante le sue ricchezze, era anche ignorante, sapeva parlare solo di come produrre un tessuto, di come ordire una tela, di come fare un filato. Decise, dunque, di dare al marito solo il minimo indispensabile nei rapporti coniugali, ma di voler trovare per sé un uomo più degno del lanaiolo.
Si innamorò follemente, di un uomo valoroso di mezza età (35 anni circa), ma l’uomo non si accorgeva di niente. Sapendo che costui era amico di un religioso grande e grosso, un po’ stupido, ma molto stimato, ritenne che poteva servirsi di lui come intermediario tra lei e l’uomo.
Si recò in chiesa e chiese di essere confessata dal frate. Egli ascoltò la confessione .
Tra le tante cose, la donna gli riferì che un uomo bello e fisicamente ben piantato le aveva posto assedio e se lo trovava sempre intorno, sia quando si affacciava alla finestra, sia sull’uscio quando usciva di casa.
La cosa l’addolorava enormemente perché era una donna onesta, innamorata più che mai di suo marito, uomo ricchissimo, e che mai era stata tentata di fare qualcosa contro l’onore coniugale. Aveva pensato di parlarne con i suoi fratelli, ma aveva cambiato idea perché temeva che ne potesse nascere uno scandalo. Invece aveva preferito parlarne con lui perché sapeva che erano amici.
Chiedeva al frate di parlargli e di consigliargli di rivolgere le sue attenzioni ad altre donne, che a lei quell’interesse esagerato dava grande noia e non era disposta ad assecondarlo.
Il santo frate le credette e, avendo compreso a chi si riferiva, promise di intervenire. Espose poi le proprie necessità e ringraziò per la ricca elemosina. La donna , presa la penitenza, se ne tornò a casa.
Non molto dopo , l’uomo andò dal frate, dopo aver discusso del più e del meno, il religioso lo tirò da parte e, in modo cortese, lo invitò a desistere dal corteggiare la donna.
Poiché l’uomo, meravigliato, negava, il frate rispose che era certo di quello che diceva perché glielo aveva detto lei stessa, con molto rammarico. Precisò, ancora, che era una donna onesta, che aveva disgusto di quelle cose e voleva essere lasciata in pace.
L’uomo, più intelligente del santo frate, comprese l’astuzia della donna, fingendo vergogna ,promise di evitare, per il futuro , il corteggiamento. Allontanatosi, andò sotto casa della donna, che era alla finestra, sorridente, dimostrando che egli aveva ben compreso il senso delle parole del frate. Da quel giorno continuò a passare spesso per quella strada ,cautamente, fingendo di dover fare qualche servizio.
La donna, accortasi di essere corrisposta, volendo dimostrargli più chiaramente il suo amore, tornò il chiesa e cominciò a piangere. Al frate ,che chiedeva se l’uomo aveva rispettato la promessa fattagli di non infastidirla più, ella rispose che , anzi, era avvenuto il contrario. Infatti, per tutta risposta, il perfido, mentre prima passava una volta sotto casa, adesso passava sette volte. Come se non bastasse il guardarla, era stato così ardito e sfacciato che le aveva mandato in casa , proprio il giorno prima, una donna con in dono una borsa e una cintura, come se lei non avesse già delle borse e delle cinture. Infuriata, si era trattenuta dal fare il diavolo a quattro, per rispetto del frate. Aveva restituito i due oggetti alla servetta, ma poi, temendo che quella se li tenesse per sé, se li era ripresi e li aveva portati al frate perché li restituisse al donatore. Gli dicesse, inoltre, che non aveva bisogno delle sue cose perché, grazie a Dio e a suo marito, aveva tante cinture e borse da potervi affogare dentro. Minacciò che se l’insistenza non fosse cessata, ne avrebbe parlato al marito e ai fratelli. Detto questo, piangendo, trasse fuori dalla veste, una borsa preziosa e una cintura e le gettò in grembo al frate.
Costui promise che sarebbe nuovamente intervenuto a dargli una tirata d’orecchi tale che l’uomo non le avrebbe più dato fastidio. Raccomandò di non parlarne , assolutamente, con il marito e i fratelli perché ne poteva seguire un gran danno.
La donna ,fingendo di rasserenarsi e conoscendo l’avidità del frate, aggiunse che in sogno le erano apparsi i parenti morti, in gran pena, che chiedevano elemosine, e, soprattutto sua madre, che faceva pietà, preoccupata della situazione della figlia. Gli mise, dunque, un fiorino in mano perché dicesse per le anime dei suoi morti  quaranta messe di San Gregorio ed altre preghiere , per trarle fuori dall’Inferno.
Il frate, lieto, prese le offerte ,le diede la benedizione e la congedò. Non accorgendosi di essere stato ingannato, rimproverò aspramente il suo amico, che tiepidamente negava.
Dopo aver detto molte parole, il frate sciocco diede la borsa e la cintura all’amico e, dopo molte raccomandazioni , lo licenziò.
Allontanatosi il frate, l’uomo si recò dalla donna e le fece vedere che aveva la borsa  e la cintura, a conferma che le cose andavano per il meglio. Ormai aspettavano solo che il marito andasse da qualche parte ,per potersi incontrare.
Non molto dopo, il marito partì per Genova per una commissione.
Subito dopo la sua partenza, la donna si recò dal frate e, piangendo, gli disse “Padre mio, vi ho promesso l’altro ieri che non avrei fatto nulla senza avvisarvi, perciò vi voglio dire che cosa ha fatto quel diavolo dell’inferno del vostro amico. Stamattina, poco prima dell’alba, avendo saputo, non so come, che mio marito era andato a Genova, è entrato nel mio giardino e, attraverso un albero, è venuto sulla finestra della mia camera.
L’aveva già aperta e voleva entrare, quando mi svegliai e avrei gridato se non mi avesse chiesto di tacere per Dio e per voi, rivelandomi chi era. Tacqui, per amor vostro, e nuda come nacqui, corsi a chiudergli la finestra sul viso. Credo che se ne andò, perché non lo sentii più. Dissuadetelo voi dal continuare, perché non ne posso più”.
Il frate non sapeva che dire dalla meraviglia, pure, promise di intervenire nuovamente per frenare quel diavolo scatenato, che credeva un santo, per togliergli dalla mente quella bestialità.
Era appena uscita dalla chiesa che sopraggiunse l’uomo che fu accusato dal frate, con grande veemenza, di essere spergiuro e traditore.
Il furbone, che aveva ben capito dove portavano i rimproveri del religioso, gli chiese perché si adirava tanto, come se avesse crocifisso Cristo.
Il frate lo rimproverò aspramente perché, come la donna gli aveva riferito, sapendo che il marito non c’era, di notte  era andato nel giardino della donna, era salito sull’albero e dalla finestra aveva cercato di entrare in camera sua . Aggiunse che ,in quel modo, non poteva vincere la santità della donna che ,se fino ad allora aveva taciuto grazie alle preghiere del frate, avrebbe rivelato tutto ai fratelli.
Il valente uomo , saputo ciò che gli serviva, calmò il frate con mille promesse.
Allontanatosi, seguì a puntino le istruzioni e, nella notte seguente, entrò nel giardino, salì sull’albero, trovò la finestra aperta, entrò nella camera, dove trovò la donna ad attenderlo con le braccia aperte.
Mentre erano impegnati  nei giochi d’amore, ridevano della stupidità del frate bestione che aveva insegnato così bene all’uomo la via per incontrarsi.
Sistemati i fatti loro, non tornarono più dal frate, ma si ritrovarono, allegramente, molte altre notti insieme, in grazia di Dio, come Filomena si augurava che potesse accadere a tutti coloro che ne avessero voglia.

 Don Felice insegna a frate Puccio come diventerà beato facendo penitenza; Mentre padre Puccio la fa, Don Felice gode con la moglie del frate.

Filomena, finita la novella, tacque e la regina, ridendo, fece segno a Panfilo di continuare.
E Panfilo cominciò dicendo che c’erano persone che mentre si sforzavano di andare in Paradiso, senza accorgersene ci mandavano gli altri, come accadde ,non molto tempo addietro, ad una loro concittadina. Secondo quanto si diceva , vicino al convento francescano di San Pancrazio, viveva un uomo buono e ricco, chiamato Puccio di Rinieri, che, dedito alle cose dello spirito, si fece terziario francescano, col nome di frate Puccio. Seguendo la via dello spirito, trascurò la moglie e si diede tutto alla chiesa. Da ignorante e rozzo qual’era, pregava in continuazione, andava alle prediche, digiunava e faceva penitenza.
La moglie, che si chiamava Elisabetta, giovane, tra i ventotto e i trenta anni, fresca, bella e rotondetta come una mela di Casale, per la santità del marito era sempre a dieta, contro la sua volontà, e, quando voleva dormire col marito, lui le raccontava la vita di Cristo o il lamento della Maddalena.
In quel periodo tornò da Parigi un monaco conventuale di San Pancrazio, chiamato don Felice, giovanissimo, bello, intelligente e colto. Divenuto amico di frate Puccio, spesso e volentieri , si recava a casa sua a pranzo e a cena ; la moglie del frate, per compiacere il marito, li accudiva volentieri.
Il monaco, frequentando la casa, vedendo la donna così bella e rotondetta, ma sofferente, pensò di poter sostituire il marito e togliergli la fatica.
Ben presto, astutamente, suscitò in Elisabetta i suoi stessi desideri ; ma era molto difficile incontrarsi perché frà Puccio non usciva mai di casa.
Pensando e ripensando, don Felice escogitò un piano, che gli permettesse di stare in casa con la donna senza sospetto, nonostante anche il frate fosse in casa.
Un giorno, mentre era con il frate, gli disse che conosceva bene il suo desiderio di diventare santo e gli poteva insegnare una via per raggiungere la santità rapidamente. Ma il Papa e gli alti prelati, che la usavano, non volevano che si conoscesse perché avrebbero perduto le elemosine dei laici, cui tenevano tanto.
Fra Puccio promise solennemente che non ne avrebbe parlato con nessuno.
Il monaco ,allora, gli rivelò che i Santi Dottori facevano fare a chi voleva diventare beato una penitenza ,che lo avrebbe purgato dei peccati commessi e, anche di quelli che avrebbe fatto dopo. Tali peccati se ne sarebbero andati con l’acqua santa, come capitava con quelli veniali.
La penitenza consisteva, prima di tutto, nel confessarsi scrupolosamente, nel fare quaranta giorni di digiuno e nell’astinenza rigidissima dal toccare non solo le altre donne, ma anche la propria moglie.
Inoltre era opportuno che avesse in casa un luogo da cui, di notte, si potesse vedere il cielo. Colà doveva porre una tavola molto grande dove doveva appoggiare la schiena e stare in piedi, con le braccia aperte, come un crocifisso, e così doveva stare fino al mattino. Doveva, nel frattempo, recitare trecento Paternostri e trecento Avemarie in onore della Trinità . Poi, guardando il cielo, doveva sempre ricordare che Dio era il creatore del cielo e della terra e che Cristo era stato sulla croce come lui. All’alba se ne poteva andare nel suo letto a dormire. Al mattino seguente doveva andare in chiesa per udire almeno tre messe e recitare cinquanta Paternostri ,con altrettante Avemarie. In seguito ,doveva pranzare e nel pomeriggio, verso le sei, andare nuovamente in chiesa per recitarvi certe orazioni, senza le quali la penitenza non si poteva fare.
Se avesse seguito tutte le indicazioni, già prima di finire la penitenza, avrebbe sentito che cosa meravigliosa era la beatitudine eterna.
Frate Puccio, ben determinato, decise che avrebbe cominciato a fare penitenza la domenica successiva e, ritornato a casa ,raccontò ogni cosa alla moglie.
Ella, comprendendo il gioco del monaco, assecondò il marito,  promettendo che con lui avrebbe solo digiunato, ma non avrebbe fatto altro.
Venuta la domenica, frate Puccio cominciò la penitenza.
Il signor monaco, sicuro di non poter essere scoperto, per molte sere andava a cena dalla donna, portando ogni ben di Dio da mangiare e da bere. Poi giaceva con lei fino all’alba, infine, svegliatosi, se ne andava, e frate Puccio tornava nel suo letto.
Il luogo scelto per la penitenza si trovava vicino alla camera della donna, diviso da un sottilissimo muro. Durante la notte, i due amanti, nel fare l’amore con troppo ardore, provocavano delle scosse del pavimento della casa. Il frate, senza muoversi, chiamò la moglie e le chiese che cosa faceva. La donna, molto
scherzosamente, rispose che era lei che si dimenava perché non poteva dormire per il digiuno, infatti,  come  aveva sentito dire mille volte “ chi la sera non cena, la notte si dimena”
Credette, lo sciocco, che la moglie non poteva dormire per il digiuno e, in buona fede, le disse “Donna, te l’avevo detto di non digiunare, ma tu l’hai voluto fare, non pensare a ciò e cerca di riposare; ti dimeni tanto nel letto, che fai dimenare tutta la casa”.
La donna gli rispose di non preoccuparsi e di continuare nella sua penitenza. E frate Puccio riprese i suoi Paternostri.
La donna e il signor monaco da quella notte, fecero disporre in un’altra parte della casa un letto, dove stavano, in grande allegria, per tutto il tempo della penitenza di frate Puccio. Nello stesso momento il monaco se ne andava e la donna tornava nel suo letto, vicino al luogo della penitenza, dove rientrava il frate. Procedendo così le cose, la donna, scherzando col monaco, diceva che, grazie alla penitenza che faceva il marito, loro due avevano guadagnato il Paradiso.
Quando la penitenza finì, Elisabetta, apprezzando molto i cibi che le aveva fatto assaggiare il monaco, mentre il marito l’aveva tenuta lungamente a dieta, trovò il modo di continuare a nutrirsi con lui.
In conclusione, mentre frate Puccio, facendo penitenza, credette di mettersi in Paradiso, ci mise il monaco e la moglie, che con lui viveva nel bisogno di ciò che il monaco le donò abbondantemente.


Il Zima dona a Messer Francesco Vergellesi un suo pallafreniere, col suo permesso parla con la di lui moglie, che tace, il Zima, rispondendo al posto di lei, ottiene il risultato voluto.

La regina, avendo Panfilo concluso il racconto di frate Puccio, fece cenno ad Elissa , un po’ ritrosa e timida, per indole, di continuare .Ed ella incominciò col dire che molti saputoni credevano che gli altri non sapessero nulla e, volendo ingannare gli altri alla fine dagli altri erano ingannati; per questo era da ritenersi follia provocare, senza motivo, l’ingegno altrui.
Per convincere tutti della sua opinione Elissa, seguendo l’ordine della narrazione, raccontò che vi fu ,un tempo, in Pistoia un cavaliere di nome messer Francesco, della famiglia dei Vergellesi, uomo ricco e savio , ma avarissimo.
Dovendo andare a Milano, come podestà, si era rifornito di tutto quello che gli poteva servire; gli mancava soltanto un bel pallafreno (garzone, attendente), ma non ne aveva trovato uno che gli piacesse.
In Pistoia viveva, allora, un giovane di nome Ricciardo, di umile origine, ma molto ricco, così ordinato e ricercato che veniva chiamato da tutti “Il Zima” (L’azzimato).
Costui era da tempo innamorato, senza speranza, della moglie di messer Francesco, che era bellissima e molto onesta. La qual cosa era risaputa da tutti.
Il giovane aveva uno dei più bei palafrenieri della Toscana e lo teneva in gran conto.
Qualcuno consigliò all’avaro di chiedere il garzone al Zima, che glielo avrebbe sicuramente dato per l’amore che portava alla donna.
Messer Francesco, fatto chiamare il Zima, gli chiese di vendergli il ragazzo.
Zima glielo offrì in dono a condizione di poter parlare, con il suo permesso ,con la moglie.
Il colloquio doveva avvenire alla presenza del marito, ma separatamente, così che il Zima potesse essere ascoltato solo da lei.
Il cavaliere, spinto dall’avarizia, sperando di ingannare il giovane, andò dalla moglie ,le spiegò tutto e le impose di ascoltare, ma di non rispondere assolutamente alle parole dell’uomo.
La donna gradì poco la cosa, ma acconsentì per compiacere il marito e lo seguì per udire ciò che  costui voleva dirle.
Il Zima le si sedette accanto e le confessò tutto il suo amore, dichiarandosi suo umile servitore.
Affermò che se non fosse stato ricambiato sarebbe morto e lei sarebbe stata un’omicida.
Sperando in una risposta positiva, tacque sospirando, in attesa che la donna gli rispondesse.
La donna, già piegata dagli assidui corteggiamenti, fu turbata dalle affettuose parole del ferventissimo amante e cominciò a provare amore per lui. Pure rimase in silenzio per obbedire all’ordine del marito, ma con l’espressione del viso, con il lampeggiar degli occhi e con lunghi sospiri dava speranza al suo corteggiatore. Zima, allora, per comunicare, seguì un nuovo sistema.
Come se fosse la donna a rivolgersi a lui disse “ Zima mio caro, già da tempo conosco il tuo amore per me e ne sono contenta, anzi ti ho amato più di ogni altro uomo, ma ho dovuto respingerti per paura d’altri e per conservare il mio buon nome. Ora viene il momento di dimostrarti il mio amore, abbi speranza. Infatti messer Francesco, fra pochi giorni, andrà a Milano, come podestà, come ben sai, visto che gli hai donato il bel palafreno. Fra pochi giorni, quando sarà partito, potremo realizzare il nostro amore.
Non ci parleremo più fino al giorno in cui vedrai due asciugamani stesi alla finestra della mia camera, che è sopra al giardino.
Quella sera, di notte, senza che nessuno ti veda, attraverso l’ingresso del giardino, verrai da me.
Io ti aspetterò e tutta la notte, scambievolmente, ci ameremo, come desideriamo”.
Zima, terminato il discorso da lui fatto al posto della donna, incominciò a parlare per sé, assicurando che avrebbe fatto ogni cosa ,proprio come lei aveva indicato.
La donna, per tutto il tempo, non disse una sola parola.
Poi Zima si alzò e ritornò verso il cavaliere  e gli disse che non aveva mantenuto la promessa di farlo parlare con la sua donna, invece l’aveva fatto parlare con una statua di marmo.
Messer Francesco, soddisfatto per aver ottenuto il palafreniere, conservando la stima per sua moglie, se ne andò a fare il podestà a Milano.
La donna, rimasta sola, ripensava alle parole di Zima, che aveva rinunziato all’attendente per amor suo, vedendolo spesso passare sotto la sua casa.
Riflettè che non era il caso di perdere la sua giovinezza nell’attesa di un marito che era andato a Milano, sarebbe ritornato dopo sei mesi e l’avrebbe risarcita da vecchia.
Pensò, ancora, che difficilmente avrebbe trovato un amante come Zima, che era sola, che nessuno avrebbe saputo nulla, ed ,infine ,che era meglio fare una cosa e pentirsi ,piuttosto che non farla e pentirsene lo stesso. 
Dopo queste riflessioni, pose due asciugamani alla finestra che affacciava sul giardino, come Zima aveva detto.
Vedendoli ,lietissimo, la notte seguente, l’uomo andò alla porta del giardino, la trovò aperta, entrò in casa dove trovò la gentildonna che lo aspettava e che lo ricevette con grandissima festa.
Abbracciandola e baciandola centomila volte, Zima la seguì per le scale e, senza indugio, si coricarono e fecero l’amore appassionatamente.
E quella fu la prima, ma non l’ultima volta, perché si incontrarono, con gran piacere reciproco, molte altre volte, sia quando il marito era a Milano, sia dopo che era tornato.

 Ricciardo Minutolo, ama la moglie di Filippello Sighinolfi, poiché era molto gelosa, dice che sua moglie si doveva incontrare con Filippello il giorno seguente a un bagno, ella va e credendo di stare col marito ,si incontra con Ricciardo.

La regina, dopo aver riso della sagacia del Zima, fece cenno di proseguire a Fiammetta.
Considerato che non soltanto a Firenze, ma anche in altre parti del mondo accadevano cose da raccontare, Fiammetta iniziò raccontando di una bigotta che schifando, inizialmente, l’amore, dall’astuzia dell’amante fu indotta a conoscerne i frutti.
A Napoli, città antichissima, la più allegra, certamente, di tutta l’Italia, viveva un giovane di nobile origine , il cui nome era Ricciardo Minutolo. Egli, sebbene avesse una moglie giovane e bella, si innamorò follemente di un’altra donna, che superava in bellezza tutte le altre donne napoletane. Si chiamava Catella ed era moglie di un gentiluomo di nome Filippello Sighinolfi, da lei molto amato.
Ricciardo, follemente invaghito di Catella, si disperava perché la donna era irraggiungibile .
Le sue parenti lo consolavano e gli consigliavano di rinunziare perché ella era innamorata del marito ed era di lui gelosissima.
Ricciardo, conoscendo la gelosia di Catella, mise a punto un piano.
Diffuse la voce che era innamorato non più di Catella, ma di una seconda donna, per cui fu trattato con maggiore cordialità.
Durante il periodo estivo, quando faceva molto caldo, i napoletani andavano a divertirsi al mare, per mangiare e cenare.
Ricciardo vi andò e fu ricevuto da Catella e dalle sue amiche, che cominciarono a schernirlo per il suo nuovo amore. Dopo un po’ di tempo, allontanatesi molte donne, i due si ritrovarono con poche altre.
Mentre conversavano, Ricciardo fece una battuta scherzosa su un certo amore di Filippello, suo marito.
Catella, rosa dalla gelosia, pregò il giovane di essere più chiaro. Egli si fece giurare che non avrebbe rivelato nulla né al marito ,né ad altri. Poi le confessò che sapeva che Filippello voleva possedere sua moglie, come lei stessa gli aveva rivelato. Quella stessa mattina aveva visto la moglie parlare con una femmina, mandata da Filippello, per fissarle un appuntamento ad un bagno al mare, pregandola vivamente di andare.
Ricciardo invitava, dunque, Catella, se ne aveva voglia, ad andare, verso le tre del pomeriggio, quando la gente dormiva, a quel bagno, dove sua moglie aveva convenuto di incontrarsi con Filippello.
Il furbastro, per rendere più credibile l’inganno, aggiunse che non avrebbe fatto andare al bagno sua moglie.
Ma considerò che se Filippello avesse trovato Catella in luogo dell’altra, sicuramente se ne sarebbe vergognato, in questo modo sarebbe stata vendicata sia l’offesa fatta alla donna ,sia quella fatta a lui.
La dama, com’era costume dei gelosi, che credevano a tutto, accesa dall’ira, rispose che avrebbe certamente fatto così e se ne andò.
La mattina seguente, Ricciardo si recò al bagno in questione e diede istruzioni alla padrona, che lo conosceva bene.
Costei nella casa, accanto al bagno, aveva una camera molto oscura, senza finestre che facessero entrare la luce. Vi mise un letto, nel quale il giovane , dopo pranzo, si coricò in attesa di Catella.
Frattanto la donna, riflettendo sulle parole dell’imbroglione, era ritornata a casa, dove aveva ritrovato il marito, che ,immerso in altri pensieri, era stato poco affettuoso. Ciò aumentò i suoi sospetti e la sua determinazione.
Alle tre precise, Catella, con la sua dama di compagnia, andò al bagno indicato da Ricciardo e chiese alla padrona se Filippello era lì. La donna, le indicò la stanza.
Catella vi entrò, col capo coperto, chiuse la porta e fu accolta da Ricciardo con baci ed abbracci, ai quali rispose senza proferir parola, temendo di essere riconosciuta dalla voce.
La camera era oscurissima, della qual cosa i due erano ben contenti. Senza dire una parola, per evitare di riconoscersi, per molto tempo fecero l’amore.
Quando ritenne giunto il momento di mandar fuori tutto il suo sdegno, Catella, adirata cominciò a parlare dicendo” Ahimè, come è mal riposto l’amore di molte donne verso i mariti. Ti ho amato per più di otto anni e tu, invece, ardi d’amore per un’estranea. Io sono Catella, tua moglie, non sono la moglie di Ricciardo, sleale traditore, mi riconosci dalla voce? Mi sembrano mille anni di andare alla luce, così che ti possa svergognare.
Mi hai fatto più carezze in questo poco tempo, quando mi credevi un’altra, che per tutto il tempo che sono stata tua moglie. Sai bene che a casa ti mostri debole e senza forza, come stanotte che non ti sei avvicinato, per giungere fresco cavaliere alla battaglia. Sei diventato muto, udendo la mia voce? Ti illudesti di tener nascosto questo tradimento?”.
E continuò così , con gioia di Ricciardo , che la baciava e l’abbracciava, dicendo che forse era meno bella della moglie di Ricciardo Minutolo, che l’aveva tanto corteggiata, ma non si era mai potuto vantare che lei l’avesse guardato una sola volta.
Tanto grande fu il suo rammarico che Ricciardo, per evitare qualche complicazione, decise di palesarsi e di rivelarle l’inganno.
Presala in braccio, in modo che non si potesse allontanare, le disse “ Anima mia dolce, sono il vostro Ricciardo, Amore mi ha insegnato questo inganno per potervi avere. E’ opportuno che non gridiate, perché se vi sentono altre persone avverranno due cose. La prima è che il vostro buon nome si perderà, perché , se direte che siete stata attirata qui con l’inganno, dirò che non è vero. Anzi aggiungerò che vi ho  fatta venire promettendovi regali e doni che ,poi, non vi ho dato, perciò gridate tanto. E voi sapete che la gente è propensa a credere più al male che al bene e crederà più a me che a voi. Come seconda cosa, scoppierà tra me e vostro marito una inimicizia mortale che provocherà o la sua o la mia morte. Per tutti questi motivi siate saggia e tacete”.
Catella, mentre il giovane diceva queste cose, piangeva forte, pure dovette convenire che poteva accadere ciò che l’uomo diceva, perciò smise di gridare, ma minacciò di vendicarsi .
Ricciardo cominciò ad addolcirla con tenere parole e tanto disse e tanto pregò che la donna si calmò. E ricominciarono ad amoreggiare.
Riconoscendo che i baci dell’amante erano più saporiti di quelli del marito, Catella, cambiata la durezza in dolce amore, amò Ricciardo teneramente. E si godettero il loro amore.
Fiammetta concluse con l’augurio che Iddio facesse godere per amore anche loro.

Tedaldo, adirato contro la sua donna, parte da Firenze, vi ritorna ,dopo molto tempo, come pellegrino, parla con lei; libera il marito di lei dalla morte, perché era stato accusato di averlo ucciso, lo pacifica con i fratelli; e poi, saggiamente, gode con la sua donna.


Come Fiammetta tacque, la regina fece segno ad Emilia di incominciare, ed ella precisò che la sua storia era ambientata , nuovamente, a Firenze. Nella città viveva un nobile giovane, di nome Tedaldo degli Elisei, innamorato di madonna Ermellina, moglie di Aldobrandino Palermini.
La donna, che aveva goduto con Tedaldo per diverso tempo, ad un certo punto non lo volle più ne vedere, ne sentire. Non riuscendo a riconquistarla, il giovane, preso da grande malinconia, segretamente, senza dire niente a nessuno,solo con un amico, che sapeva tutto, si recò ad Ancona. Lì, come servitore di un ricco mercante, si imbarcò per Cipro.
I suoi modi piacquero tanto al mercante che gli affidò molti importanti incarichi, che egli svolse così bene da diventare in pochi anni un ricco e famoso mercante.
Dopo sette anni, udendo a Cipro cantare una canzone da lui inventata per la sua donna, fu preso da un irrefrenabile desiderio di rivederla e decise di ritornare a Firenze.
Si fermò prima ad Ancona, di lì mandò a Firenze, con la sua roba, l’amico anconetano.
Poi partì per Firenze, di nascosto, accompagnato solo da un servitore, come un pellegrino che veniva dal Santo Sepolcro di Gerusalemme. A Firenze alloggiò in un alberghetto di due fratelli, che era vicino alla casa della donna. , dove si recò immediatamente per vederla.
Trovò tutte le finestre e le porte chiuse, per questo temette che fosse morta o che avesse cambiato casa.
Allora andò verso la casa dei suoi fratelli e li vide tutti e quattro vestiti di nero. Sicuro di non essere riconosciuto, perché era molto cambiato, si avvicinò ad un calzolaio e gli chiese come mai erano vestiti di nero. Il calzolaio rispose che ,circa quindici giorni prima, un loro fratello, di nome Tedaldo, che era stato lontano per molto tempo, era stato ucciso. Il colpevole sembrava che fosse un certo Aldobrandino Palermini, che l’aveva ucciso perché voleva bene a sua moglie ed era tornato di nascosto per vederla.
Tedaldo si meravigliò molto e si dolse della sventura di Aldobrandino, avendo sentito che la donna era viva e sana, se ne andò in albergo. La notte, sia per i molti pensieri, sia perché la cena era stata misera, non riuscì a dormire. A mezzanotte circa, sentì scendere delle persone dal tetto della casa e vide avanzare ,con  un lume ,  una giovane assai bella. Incontro a lei venivano tre giovani ,discesi dal tetto, che le dicevano che potevano stare tranquilli. Infatti l’uccisione di Tedaldo Elisei era stata attribuita ad Aldobrando Palermini che aveva confessato. Loro, dunque, non erano sospettati, dovevano solo tacere.
Tedaldo, udito ciò, cominciò a pensare a che cosa era potuto succedere. Concluse che i fratelli avevano seppellito un estraneo al posto suo e che un innocente era stato condannato a morte a causa della cieca severità delle leggi e dei magistrati, che commettevano degli errori e facevano dichiarare il falso sotto tortura.
 Rifletté su cosa era opportuno fare per salvare Aldobrandino.
Il mattino dopo, da solo, come un pellegrino, si recò nella casa dove trovò in lacrime la donna , che non lo riconobbe, e le promise che avrebbe salvato il marito dalla morte .
Poi, le raccontò tutte le vicende che la riguardavano, chi ella era, da quanto tempo era maritata, la condanna di Aldobrandino. La donna, meravigliata, credette che fosse un profeta che veniva da Costantinopoli e lo pregò di salvare il marito.
Il pellegrino, facendosi promettere il silenzio con tutti, le chiese se aveva mai avuto un amante.
Ella , con un grande sospiro, rispose che l’unico suo amante segreto era stato Tedaldo, che era stato seppellito da poco. Ed in verità , ella, da giovane, aveva molto amato il nobiluomo del cui assassinio era accusato il marito. Si doleva moltissimo della sua morte e non lo poteva scacciare dal suo cuore.
Il pellegrino le chiese, allora, quale offesa Tedaldo le aveva fatto per essere scacciato da lei.
E la donna rispose che nessuna offesa le era stata arrecata, ma la fine del rapporto era stata dovuta alle parole che un maledetto frate le aveva detto in confessione.
Costui le aveva detto che se non avesse troncato la relazione sarebbe finita nella bocca del diavolo nel profondo dell’Inferno, nel fuoco eterno. Perciò aveva provato una tale paura che non aveva voluto più incontrarlo ,ne ricevere sue lettere ,ne ambasciate, pur non avendone alcuna ragione. Pure , credeva che se egli, invece di andarsene disperato, avesse insistito, alla fine, vedendolo consumarsi come neve al sole , avrebbe ceduto.
Il pellegrino ricordò ad Ermellina che ella aveva accettato spontaneamente l’amore di Tedaldo e l’aveva ricambiato. Il voler togliere a lui sé stessa che gli apparteneva, questa era una ruberia, se egli non era d’accordo. Come frate conosceva bene i costumi dei religiosi. Nel passato vi furono frati santissimi, ma i frati del loro tempo avevano di frate solo la cappa (il mantello) e anche quella non era come quelle dei primi tempi, che erano strette ,misere, di panni ruvidi. In quei tempi, invece, le facevano larghe, foderate, lucide, di tessuti finissimi, in modelli leggiadri; in esse i religiosi si padroneggiavano nelle chiese e nelle piazze come non facevano i civili. Avvolgendosi in questi ornamenti, come i pescatori con le reti catturavano nei fiumi molti pesci, così loro si ingegnavano a catturare molte bizzoche, vedove, ed altre sciocche donne e uomini. Rivolgevano a ciò maggiore attenzione che a qualsiasi altra attività. E, mentre i religiosi antichi desideravano la salvezza degli uomini, quelli del loro tempo desideravano le femmine e le ricchezze.
Spaventavano gli sciocchi con minacce e con dipinti, chiedendo elemosine e messe con cui purgare i peccati, poiché si erano fatti frati non per lavorare ma per ricevere pane, vino, pietanze dai fedeli in cambio di preghiere per le anime dei defunti. Certamente era vero che le elemosine e le preghiere purgavano i peccati, ma se i fedeli avessero visto a chi le facevano, le avrebbero tenute per sé o le avrebbero gettate ai porci.
Essi gridavano contro la lussuria perché ,allontanatisi gli sgridati, le donne rimanevano agli sgridatori ; condannavano l’usura e ,poi, con la restituzione dei soldi, si facevano le cappe più larghe, si procuravano i vescovadi e altre prelature maggiori. E se, poi, venivano rimproverati per queste cose sconce, rispondevano
“ Fate quello che noi diciamo e non quello che noi facciamo”, ritenendo di liberarsi da ogni responsabilità.
Il pellegrino continuò ,ancora, nella sua violenta accusa contro i frati dell’epoca, che attentavano all’onestà non solo delle donne secolari ,ma anche di quelle dei monasteri .
In tal modo convinse la donna che, se ,come aveva detto il frate confessore, era colpa gravissima rompere la fede matrimoniale, lo era ancor di più derubare , uccidere un uomo o mandarlo in esilio, a girare miseramente per il mondo. E quello aveva fatto proprio lei per le parole di un fraticello pazzo, bestiale e invidioso, che, forse, desiderava porre sé dove si ingegnava di cacciare l’altro.
Consigliava, infine, se Tedaldo, dopo lungo vagare, fosse tornato, di accoglierlo nuovamente nelle sue grazie e di ridargli il suo amore.
Il pellegrino aveva finito di parlare e la donna , che aveva ascoltato con molta attenzione, condivideva tutto quello che aveva detto. Ammetteva il suo errore e volentieri avrebbe rimediato, ma non era possibile perché Tedaldo era morto.
L’uomo rispose che ,invece, era vivo e in buono stato, se ella l’avesse voluto accogliere.
La donna continuava ad insistere che lo aveva visto morto, colpito da molte coltellate, davanti alla porta della sua casa, che lo aveva tenuto tra le sue braccia, bagnando il suo viso morto con le lacrime.
Parve giunto, allora, a Tedaldo, il momento giusto per mostrarsi e per salvare il marito di Ermellina.
Trovandosi in un luogo appartato, tirò fuori un anello che la donna gli aveva dato l’ultima notte che erano stati insieme. Ella ammise che lo aveva donato a Tedaldo, allora ,toltosi il cappuccio, il pellegrino svelò che era proprio Tedaldo.
La donna, riconosciutolo, si spaventò come se avesse visto un fantasma, e non lo accolse con slancio ma tentò di fuggire. Finalmente si convinse che il giovane non era morto , gli gettò le braccia al collo e lo baciò.
Dopo le affettuose accoglienze ,bisognò pensare a salvare Aldobrandino.
Rimessosi il saio e postosi il cappuccio in testa, baciò la donna e si avviò alla prigione, dove era rinchiuso Aldobrandino, come se fosse andato a confortarlo. Gli disse che era stato mandato da Dio per la sua salvezza e che, se gli avesse fatto un piccolo dono, l’indomani ,invece di udire la sentenza di morte, avrebbe udito quella della sua assoluzione.
Il prigioniero, non riconoscendolo, dichiarò di non aver mai commesso la colpa di cui era accusato, anche se ne aveva commesse molte altre. Prometteva che qualsiasi cosa gli avesse chiesto, se si fosse salvato, gliela avrebbe concessa.
Il pellegrino chiese soltanto il perdono per i quattro fratelli di Tedaldo che lo avevano accusato di aver ucciso il fratello. Aldobrandino promise.
Lasciata la prigione , il falso frate si recò , in segreto, presso il Signore che governava Firenze e gli rivelò che Aldobrandino ,già condannato, non aveva ucciso Tedaldo Alisei e  promise che prima di mezzanotte gli avrebbe portato gli uccisori di quel giovane.
Il Signore, che si rammaricava per la condanna di Aldobrandino, ascoltò attentamente e ,su indicazione del pellegrino, fece imprigionare i due albergatori ed il loro servo. I tre ,non sopportando la tortura, confessarono di aver ucciso Tedaldo Elisei, non conoscendolo, perché aveva infastidito la moglie di uno di loro.
Il frate, informato di tutto, di nascosto , si recò da Ermellina e le raccontò ciò che aveva fatto.
La donna, felice perché ,in pochi giorni, si erano risolti due casi : la liberazione dal pericolo del marito e il ritrovamento di Tedaldo, che credeva morto, lo abbracciò e baciò assai teneramente. Poi se ne andarono a letto insieme e fecero pace, prendendo piacere l’una dall’altro.
La Signoria, venuto il giorno, liberò Aldobrandino , con grande gioia sua, della moglie e dei parenti e fece tagliare la testa ai colpevoli.
Riconoscendo che il merito era stato del pellegrino, lo invitarono a trattenersi finché volesse e gli fecero festa e onori, soprattutto Ermellina che ben sapeva a chi li faceva.
Il frate ,ritenendo che fosse ,ormai, giunto il tempo di riportare la pace, chiese al nobiluomo di ricevere i fratelli per accogliere le loro scuse, assicurando la sua presenza. Avuto l’assenso, si recò dai fratelli e li invitò a pranzo con le loro donne e con Aldobrandino.
La mattina seguente, all’ora di pranzo, i quattro fratelli di Tedaldo, vestiti di nero, vennero alla casa dove erano attesi. Chiesero perdono al padrone di casa, che, piangendo pietosamente, perdonò ogni offesa ricevuta.
Le loro sorelle e le mogli furono ricevute affettuosamente da madonna Ermellina.
Quando si era giunti alla frutta, il pellegrino, facendo notare che alla festa mancava solo Tedaldo, si tolse di dosso gli abiti da viandante e rimase con una giubba di seta verde, facendosi riconoscere da tutti.
Raccontò le sue peripezie, dopo di che tutti: fratelli, amici, donne corsero ad abbracciarlo, ad eccezione di madonna Ermellina . Vedendo ciò il marito invitò la moglie a far festa, come le altre donne, a Tedaldo.
La donna , per farsi sentire da tutti, rispose che l’avevano trattenuta le parole disoneste dette quando tutti piangevano la morte del giovane.
Aldobrandino rispose che Tedaldo, salvandolo, aveva dimostrato di essere senza colpa, dunque, poteva abbracciarlo. La donna, che non desiderava altro, corse a fargli grandi feste.
La liberalità di Aldobrandino piacque molto ai fratelli che tolti i vestiti neri di lutto, indossarono abiti colorati. E il banchetto ,tra canti e balli, durò a lungo.
Poi tutti si spostarono a casa di Tedaldo dove la sera cenarono ,prolungando la festa  per diverso tempo.
I fiorentini, per molti giorni, considerarono Tedaldo un resuscitato e gridarono al miracolo.
Per puro caso, si scoprì, in seguito, chi era stato ucciso.
Un giorno, alcuni soldati della Lunigiana, passando davanti alla sua casa, si rivolsero a Tedaldo  e, salutandolo, gli dissero “ Possa star bene Faziuolo (diminutivo di Bonifazio)”.
Tedaldo , davanti ai fratelli, rispose “ Voi mi avete scambiato per un altro”.
Udendolo parlare, i soldati, si resero conto dell’errore ed ammisero che l’avevano scambiato per un loro compagno , un tal Faziuolo da Pontremoli, che era venuto a Firenze una quindicina di giorni prima.
In verità ,si meravigliavano per i ricchi vestiti, perché Faziuolo era, come loro, un masnadiero.
A quelle parole, il fratello maggiore chiese loro come era vestito il loro compagno e dalla descrizione riconobbe che era stato ucciso Faziuolo e non Tedaldo.
Si eliminò così ogni sospetto residuo e Tedaldo, tornato ricchissimo, continuò ad amare, ricambiato, con grande discrezione, la sua donna. E goderono a lungo del loro amore .


Ferondo, mangiata certa polvere, viene sotterrato come morto; dall’abate che si gode la moglie di lui, viene messo in prigione, facendogli credere che è in purgatorio; poi risuscitato, nutre, come suo, il figlio generato dall’abate e dalla moglie di lui.

Finita la lunga novella di Emilia, la regina fa cenno alla Lauretta di proseguire.
La donna cominciò col dire che la novella precedente gliene aveva fatta tornare alla mente un’altra che parlava di uno che era stato pianto come morto ed era stato seppellito; fu, poi, creduto resuscitato ed uscito dalla tomba, come un fantasma .Colui che aveva escogitato tutto era stato adorato come un santo, mentre doveva essere condannato come colpevole.
Ci fu un tempo e c’era ancora in Toscana, una badia ,in un luogo poco frequentato, di cui era abate un monaco, santissimo in tutto, fuorché nelle donne, per le quali aveva un debole, che nessuno sospettava, tanta era la sua discrezione.
Costui, divenuto molto amico di un ricchissimo contadino di nome Ferondo, entrò con lui in grande familiarità. Frequentando il villico, l’abate conobbe la bellissima moglie di lui, se ne innamorò follemente e pensava a lei giorno e notte.
Ma Ferondo, che era nelle altre cose un sempliciotto, era attentissimo  nel sorvegliare la moglie.
Pure l’abate condusse i discorsi in tal modo che alla donna venne il desiderio di confessarsi da lui e il marito acconsentì. Andata dal religioso per confessarsi, la donna, sedutasi ai piedi di lui, si cominciò a lagnare della stoltezza e della gelosia del marito, il quale era così insopportabile che non poteva più vivere con lui, e voleva un consiglio.
L’abate rispose che se era difficile avere per marito un matto, lo era ancora di più averne uno geloso.
Aggiunse che egli avrebbe approntato una medicina che l’avrebbe guarito dalla gelosia, ma che doveva essere un segreto. E continuò dicendo che Ferondo, per guarire doveva morire ed andare in Purgatorio.
Una volta castigato dalla gelosia, per le preghiere del religioso sarebbe ritornato in vita, col volere di Dio.
La donna sarebbe dovuta rimanere vedova, per un certo tempo, senza rimaritarsi, attendendo il ritorno nel mondo del marito.
La donna, pensando che, in tal modo, si sarebbe liberata della prigione in cui la teneva, dette il suo consenso. Come compenso l’abate ,perché ardeva e si consumava, chiese l’amore di lei.
Alla donna ,che si meravigliava conoscendolo come un uomo santo, l’abate rispose “ Anima mia bella non vi meravigliate perché per questo la santità non diventa minore. Essa dimora nell’anima, quello che io vi chiedo è un peccato del corpo. Sebbene sono abate, sono un uomo come gli altri e non sono ancora vecchio. Per questo, mentre Ferondo starà in purgatorio, io facendovi compagnia la notte, vi darò quella consolazione che dovrebbe darvi lui. Nessuno si accorgerà di niente, credendomi tutti un santo, come voi poco fa. Oltre a ciò vi regalerò dei gioielli belli e preziosi, che desidero siano vostri “.
Il religioso con molte parole riuscì a vincere le incertezze della donna ,ponendole in mano ,di nascosto, un bellissimo anello. Ella, lieta del dono, aspettandosene altri, mentre se ne tornava a casa, cominciò a raccontare alle compagne cose meravigliose sulla santità dell’abate.
Dopo pochi giorni Ferondo andò alla badia ; l’abate ,come lo vide, pensò di mandarlo in Purgatorio.
Egli aveva una polvere di straordinaria virtù ,donatagli da un principe del Levante, il quale affermava che era usata dal Veglio della montagna quando voleva mandare o trarre fuori qualcuno dal Paradiso. Essa, finché durava il suo effetto, faceva dormire colui che la prendeva così profondamente da sembrare morto.
Presa una dose sufficiente a farlo dormire per tre giorni, la sciolse nel vino e la fece bere a Ferondo, che, per effetto della bevanda, cadde in un sonno profondo. Non fu possibile svegliarlo neppure buttandogli acqua fredda sul viso. Non battendo più il polso fu creduto morto.
Per ordine dell’abate e per volontà della moglie addolorata fu messo in un sepolcro.
La moglie tornò a casa col figlioletto e incominciò ad amministrare la ricchezza del marito
Venuta la notte, l’abate, con l’aiuto di un monaco bolognese a lui fedele, trasse Feroldo dalla sepoltura e lo portò in una tomba senza nessuna luce, che era stata fatta per prigione dei monaci peccatori. Toltigli gli abiti, lo vestirono da monaco e lo lasciarono su un fascio d’erba.
Il monaco bolognese, istruito sul da farsi, rimase ad attendere il risveglio.
Il giorno dopo, l’abate si recò in visita di condoglianza a casa della donna. La confortò e le ricordò la promessa. Ella, sentendosi libera e vistogli al dito un altro prezioso anello, rispose che era pronta.
La notte successiva ,l’abate, vestito con gli abiti di Ferondo, accompagnato dal monaco, andò e giacque con lei, con grandissimo piacere, fino all’alba. Poi ritornò alla badia e così fece molto spesso.
La gente del villaggio che lo vedeva, credette che fosse Ferondo che andava a fare penitenza e lo riferì alla moglie che ben sapeva ciò che era.
Frattanto, il monaco bolognese, risvegliatosi Ferondo, senza sapere dove fosse, con voce orribile lo minacciò e lo colpì con molte vergate.
Ferondo, piangendo e gridando, chiedeva dove fosse e il monaco rispondeva che era in Purgatorio.
Allora il contadinotto comprese di essere morto e, pensando alla moglie e al figlioletto, cominciò a piangere, dicendo le cose più strane del mondo.
Ad una certa ora il monaco gli portò da mangiare dicendogli che erano le pietanze che la moglie quella mattina aveva mandato in chiesa per le messe per l’anima del morto.
Dopo mangiato il monaco gli diede un gran numero di frustate.
A Ferondo che gli chiedeva perché lo colpisse, rispose che da Dio aveva avuto ordine di picchiarlo due volte al giorno. Questo perché era stato geloso della moglie, che era la miglior donna di quelle terre. E, se mai fosse ritornato sulla terra, doveva ricordarsi delle frustate e non essere più geloso.
Il meschino promise che, se mai, con la volontà di Dio, fosse ritornato sulla terra, sarebbe stato il miglior marito del mondo; si sarebbe lagnato solo del vino che la moglie gli aveva mandato quella mattina. Inoltre , si lagnava che non gli aveva mandato una candela ,per cui aveva dovuto mangiare al buio.
Ferondo insisteva nel chiedere chi era e perché si trovava lì.
E il monaco rispose che era morto anch’egli, che era nato in Sardegna. Poiché aveva lodato il suo padrone che era geloso, era stato condannato da Dio a dargli da mangiare e da bere e a frustarlo, fino a quando il Signore non avesse deciso altrimenti.  C’erano anche migliaia di altri morti che non potevano essere visti.
Ferondo fu tenuto lì , col mangiare e le battiture , per dieci mesi , durante i quali l’abate si diede alla bella vita con la donna.
Ma , per sventura , la donna rimase incinta e, accortasene, lo disse all’abate.
Egli ritenne opportuno richiamare, immediatamente, Ferondo dal Purgatorio perché ritornasse dalla moglie, per attribuirgli la paternità del nascituro.
La notte seguente, chiamò con voce contraffatta il meschino e gli comunicò che Dio voleva che ritornasse nel mondo, dove avrebbe avuto dalla moglie un figlio, a cui doveva dare il nome di Benedetto. Aggiunse che tanto avveniva per le preghiere del santo abate, della donna e di San Benedetto, che gli aveva fatto la grazia.
L’abate, versata nel vino polvere sufficiente a farlo dormire per quattro ore, rimessigli i suoi abiti, con il monaco, suo complice, lo riportò nello stesso sepolcro dove era stato seppellito.
Al mattino Ferondo si svegliò e vide una luce, che non aveva mai visto per ben dieci mesi. Credendo di essere vivo, cominciò a gridare ,per farsi aprire, e a spingere il coperchio.
I monaci , svegliatisi per le grida del villano, vedendo che il coperchio del sepolcro si muoveva, spaventati corsero dall’abate. Costui, alzatosi dalla preghiera, volle andare a vedere ,con tutti i monaci, la potenza di Dio. E trovarono Ferondo ,pallido e smunto, uscito fuori dalla tomba.
Il pover’uomo si gettò ai piedi del religioso e gli disse “Padre mio, le vostre preghiere, come mi fu detto, quelle di San Benedetto e di mia moglie, mi hanno tolto dalle pene del Purgatorio e mi hanno fatto ritornare in vita.
Di ciò ringrazio Dio e lo prego che vi dia un buon anno e buoni mesi, oggi e sempre”.
L’abate lodò la potenza di Dio e lo mandò a consolare la moglie, poi, rimasto con i suoi monaci, fece devotamente cantare il “ Miserere”.
La vista di Ferondo, giunto a casa, spaventò molto la moglie e i servitori, che lo credettero un fantasma. Poi un po’ alla volta, visto che era vivo, la gente si rassicurò e lo interrogò sulle cose che aveva visto nell’aldilà.
Ed egli raccontava tante favole dei fatti del Purgatorio , delle anime dei parenti e della rivelazione che gli era stata fatta da Ragnolo Braghiello, prima che resuscitasse.
Ritornato con la moglie, riavuti i suoi beni, credette di averla ingravidata. Ella ,per fortuna, al momento giusto, partorì un figlio maschio, che fu chiamato Benedetto Ferondi.
La resurrezione di Ferondo e le sue parole accrebbero infinitamente la fama del frate.
Ferondo, per le sferzate ricevute per la sua gelosia, non fu più geloso.
 Del che fu contenta la moglie, che visse con lui, onestamente, come prima. Solo che ,quando ,discretamente, poteva, si incontrava volentieri con il santo abate ,che ben l’aveva servita nei suoi maggiori bisogni. 

 Giletta di Narbona(Francia meridionale) guarisce il re di Francia da una fistole; chiede per marito Beltramo di Rossiglione, il quale, sposatala contro la sua volontà, se ne va a Firenze per sdegno; dove, desiderando una giovane, fingendosi lei, Giletta giace con lui ed ha due figli; per questo poi Beltramo le si affeziona e la tiene per moglie.

Per lasciare che Dioneo raccontasse per ultimo, toccava ora alla regina, che, cominciò a parlare precisando che dopo aver udito il racconto di Lauretta, difficilmente il suo sarebbe piaciuto tanto.
Iniziò dicendo che nel regno di Francia visse un gentiluomo, chiamato Isnardo, conte di Rossiglione, il quale, poiché era malato, aveva sempre con sé un medico ,di nome Gerardo di Nerbona..
Il conte aveva un figlioletto, Beltramo, bellissimo e simpatico. Con lui venivano allevati altri fanciulli della sua età, tra cui Giletta, figlia del medico, la quale fin da piccola provò per lui un grandissimo amore.
Il conte morendo affidò al re il figlio. Beltramo, quindi, andò a Parigi con grande dolore della fanciulla.
Morto il padre, anche Giletta, rimasta ricca e sola, ormai in età da marito, voleva andare a Parigi per rivedere Beltramo, che non aveva potuto dimenticare. Per caso udì che al re di Francia, per un tumore al petto mal curato, gli era rimasta una fistole che gli dava grande fastidio e preoccupazione.
Tutti i medici consultati non avevano saputo guarirlo, anzi era peggiorato e si disperava.
Giletta pensò di avere un valido motivo per andare a Parigi, per curare il re, se la malattia era quella che supponeva, e per avere Beltramo , come marito.
Preparata una polvere con certe erbe per curare la fistole, come le aveva insegnato suo padre, montò a cavallo e se ne andò a Parigi. Lì giunta, prima vide Beltramo, poi si recò dal re e gli chiese di mostrarle la ferita.
Il re, vedendola bella e giovane, l’accontentò.
Come la giovane ebbe vista la fistole garantì al sovrano che l’avrebbe guarito in otto giorni.
Il re, incredulo, affermava che era impossibile che una giovane donna potesse riuscire dove avevano fallito i più valenti medici.
La donna rispose che l’avrebbe guarito con l’aiuto di Dio e la scienza di suo padre, Gerardo nerbonese, famoso medico, mentre visse. Aggiunse che, se fosse riuscita a mantenere la promessa  di guarirlo in otto giorni , voleva come premio un marito e il re promise.
La giovane cominciò la cura e, prima della scadenza , lo guarì.
Al re ,guarito , pronto a darle il meritato premio, Giletta, non chiese come sposo un figlio del re o un giovane appartenente alla casa reale, ma Beltramo di Rossiglione, che amava immensamente, fin da bambina.
Il re ,non potendo rifiutare, fece chiamare Beltramo e gli chiese di sposare la donna che l’aveva salvato con le sue medicine. Beltramo ,pur ritenendola bella, non voleva sposarla perché non era nobile, ma non poteva rispondere al suo re con un rifiuto.
Sposò ,dunque, alla presenza del sovrano , che aveva preparato una gran festa, la damigella che lo amava più di sé stessa. Subito dopo prese commiato dal re , dicendo che voleva tornare nelle sue terre per consumare lì il matrimonio. In verità se ne andò in Toscana, dove divenne capitano di ventura e combatté per un lungo periodo al servizio dei fiorentini contro i senesi.
La novella sposa, scontenta, se ne andò a Rossiglione, dove fu accolta , come signora, da tutti. 
Molto saggiamente si mise a riordinare tutti i possedimenti del marito che erano rimasti senza guida per molto tempo, guadagnandosi l’amore e la stima dei suoi sudditi, che biasimavano il conte per la sua lontananza.
La donna, avendo riordinato tutto il paese, mandò dal conte due cavalieri per dirgli che se non ritornava nelle sue terre per colpa della moglie, ella, per compiacerlo, se ne sarebbe andata via.
Il nobiluomo rispose ,molto duramente, che poteva fare come voleva, che sarebbe ritornato a casa solo se la moglie avesse portato al dito un anello che egli non si toglieva mai dal dito e gli avesse dato un figlio.
I cavalieri, ritenendo l’impresa impossibile, ritornarono dalla dama e riferirono la risposta.
Ella a lungo meditò su come potesse ottenere le due cose.
Chiamati i migliori uomini delle sue terre, raccontò loro ciò che aveva fatto per amore del conte.
Comunicò ,poi, che, siccome non voleva che il marito vivesse in perpetuo esilio, ella avrebbe passato il resto della sua vita in pellegrinaggio e in opere di misericordia ,per la salvezza della sua anima.
Li pregò di prendere il governo delle terre e di avvisare il conte che la moglie se ne andava per sempre da Rossiglione e gli lasciava il possesso delle terre. Infine, indossati gli abiti da pellegrino, con un suo cugino e una cameriera, ben fornita di danaro e di gioielli, senza dire a nessuno dove andava, si mise in cammino.
Non si fermò finché non giunse a Firenze, dove alloggiò in un alberghetto, tenuto da una vedova. 
La mattina seguente vide passare davanti all’albergo Beltramo a cavallo, con la sua compagnia, e domandò all’albergatrice chi fosse.
La vedova rispose che era il conte Beltramo ,gentiluomo molto amato in città, che era innamorato di una sua vicina, donna gentile, ma povera. La giovane, onestissima, non si maritava perché era povera e viveva con sua madre , donna saggia e onesta.
La contessa, udite quelle parole, prese la sua decisione. Si recò a casa della donna amata dal conte e chiese di parlare con la madre che fu subito disponibile ad ascoltarla.
Giletta le raccontò tutta la sua storia, dal primo innamoramento fino a quel giorno, e promise una ricca dote per figlia, se l’avesse aiutata. La madre promise il suo aiuto.
La contessa disse allora alla donna “E’ necessario che mandiate a dire a mio marito da una persona di fiducia, che vostra figlia è pronta ad accontentarlo, ma vuole, come prova d’amore, l’anello che porta al dito. Se ve lo manda, lo darete a me. Successivamente gli manderete a dire che vostra figlia è disposta a fare il suo piacere e qui, di nascosto, farete venire me. Io mi metterò a fianco di mio marito, sperando che Dio mi faccia la grazia di farmi rimanere incinta. Se ciò avviene, con l’anello al dito e il figlio suo in braccio, lo riconquisterò e vivrò, grazie a voi, come una moglie deve vivere con il marito”.
La buona donna, pur temendo che la cosa potesse danneggiare la figlia, ma ritenendo giusto aiutare la contessa a riavere suo marito, promise di aiutarla.
Dopo pochi giorni, secondo quanto avevano concordato, ricevette l’anello ,lo consegnò a Giletta e, abilmente, la mise a giacere con il conte, al posto di sua figlia. Dopo i primi accoppiamenti, per grazia di Dio, la donna rimase gravida di due figli maschi. Più volte la contessa si accoppiò con il conte, essendo egli sempre convinto di essersi unito non con la moglie ma con la donna di cui era innamorato, alla quale regalava molti gioielli, che la contessa conservava..
Accortasi di essere gravida, Giletta decise di sospendere gli incontri e di dare alla donna i denari che le aveva promessi . La madre ,spinta dalla necessità, rossa per la vergogna, chiese cento lire per maritare la figlia.
La contessa gliene donò cinquecento, insieme con altri gioielli, che ne valevano altrettanto.
Subito dopo madre e figlia se ne andarono in campagna presso alcuni parenti.
Frattanto, Beltramo, sapendo che la moglie se ne era andata, ritornò nelle sue terre.
La contessa rimase a Firenze dove partorì due figli maschi, somigliantissimi al padre.
Quando furono un po’ cresciuti , si mise in cammino e giunse a Montpellier, dove rimase per alcuni giorni. Avendo saputo che il giorno di tutti i Santi il marito faceva una gran festa a Rossiglione, sotto l’aspetto di una pellegrina ,vi andò.
Quando tutti erano riuniti per il pranzo, nella sala del palazzo, con i figlioletti in braccio, si gettò ai piedi del conte e piangendo disse “Signor mio, sono la tua sventurata sposa che, per farti tornare nella tua terra, se ne è andata, miseramente ,in giro per il mondo per lungo tempo. Ti chiedo che rispetti le condizioni che mi ponesti tramite i due cavalieri che ti mandai. Ho nelle braccia , non uno, ma due figli tuoi ed ecco qui il tuo anello. E’ tempo ,dunque, che io debba essere ricevuta come tua moglie, secondo la tua promessa”.
Il conte, riconoscendo l’anello e i figli, che erano simili a lui, quasi svenne, chiedendosi come era potuto accadere.
La contessa , con grande meraviglia di tutti, raccontò come era andata.
Il gentiluomo, colpito dalla perseveranza e dal senno della donna, vedendo i due bei figlioletti, depose la sua ostinazione. Accolse la donna tra le sue braccia , la riconobbe come legittima moglie e la fece rivestire con abiti adatti a lei, con grande gioia dei suoi vassalli.
Da quel giorno la trattò come sua sposa, la onorò, l’amò e la tenne sommamente cara.   

Alibech diventa eremita, a lei il monaco Rustico insegna a mettere il Diavolo in Inferno; poi tolta dall’eremitaggio diventa moglie di Neerbale.

Dioneo, finito il racconto della regina, senza aspettare l’ordine, cominciò col dire che forse le donne lì presenti non avevano mai sentito dire come il diavolo si rimetteva in Inferno. Egli glielo voleva insegnare perché poteva essere loro utile per salvarsi l’anima.
Dovevano imparare, anche, che Amore, se preferiva i bei palazzi e le raffinate camere da letto alle povere capanne, pure, qualche volta, faceva sentire la sua potenza tra i folti boschi , le fredde montagne e le spelonche deserte.
Nella città di Capsa, in Barberia (odierna Tunisia), viveva un ricchissimo uomo, che aveva tra i suoi figli, una figlioletta bella e gentile ,di nome Alibech.
Ella non era cristiana, ma udendo da alcuni cristiani lodare la fede cristiana e il servire Dio, chiese come si poteva fare. Le fu risposto che bisognava fuggire le cose del mondo, come facevano coloro che se ne andavano in solitudine, nei deserti dell’Egitto.
La giovane che aveva solo quattordici anni ed era molto ingenua, non per un proposito meditato, ma per un impulso giovanile, di nascosto, una mattina tutta sola, se ne andò verso il deserto intorno a Tebe.
Giunta faticosamente in un luogo solitario, con grande appetito, vide in lontananza una casetta e vi si diresse. Trovò sull’uscio un sant’uomo che le chiese che cosa cercava.
La ragazza spiegò che voleva essere al servizio di Dio e cercava chi le insegnasse come si faceva.
L’uomo, vedendola giovane e bella, temendo che il demonio lo tentasse, le diede da mangiare e da bere e la mandò da un uomo più santo di lui, che sarebbe stato miglior maestro.
Giunta dall’altro uomo, ricevette lo stesso trattamento ed andò più avanti, finché non giunse alla cella di un eremita giovane, persona buona e devota, di nome Rustico. Costui, per dare prova della sua virtù, non la mandò via ma la trattenne con sé nella sua cella.
Venuta la notte, le preparò un lettuccio di foglie di palma per farla riposare. Ben presto fu preso dalle tentazioni, più forti della sua volontà, e, lasciati da parte i santi pensieri e le orazioni, cominciò a pensare alla giovinezza e alla bellezza della fanciulla e a come fare per possederla, senza sembrare un dissoluto.
Avendo compreso che costei era ingenua e non aveva mai conosciuto un uomo, pensò di farla sua, come se volesse servire Dio. Prima le parlò del Diavolo, che era nemico di Dio, e poi le spiegò come si doveva fare per rimandare il Diavolo all’Inferno, nel quale Dio l’aveva condannato.
Per essere più chiaro, Rustico si spogliò dei vestiti e rimase nudo e così fece la fanciulla. Poi si pose in ginocchio, come se volesse pregare , e anche la fanciulla si inginocchiò di fronte a lui.
Guardando la bellezza di lei ,il giovane ebbe un’erezione (la resurrezione della carne), Alibech, guardando, si meravigliò e chiese che cos’era quella cosa che si spingeva in fuori e che aveva solo lui ,mentre lei non l’aveva. Rustico, prontamente, rispose che era il Diavolo, di cui le aveva parlato, che gli dava un gran fastidio.
Ad Alibech che ringraziava Dio di non avere quel Diavolo, rispose che in cambio ella aveva l’Inferno. Ed egli credeva che Dio l’avesse mandata lì proprio per salvarlo, perché quel Diavolo non gli desse più noia e se ne andasse nell’Inferno.
La fanciulla, in buona fede, fu disponibile ad accontentarlo.
Egli, spintala su un lettino, le insegnò come si doveva fare per imprigionare quel maledetto da Dio.
La giovane, che non aveva mai messo in Inferno alcun diavolo, per la prima volta sentì un po’ di dolore e si lagnò della cattiveria del Diavolo .
Poi rassicurata da Rustico che non sarebbe stato sempre così, si lasciò andare.
Per sei volte ed oltre riprovarono, fino a quando il Diavolo non piegò il capo.
La cosa andò nello stesso modo nei giorni seguenti . Il gioco cominciò a piacere alla fanciulla che disse a Rustico “Capisco bene come gli uomini di Capsa  mi dissero che servire Dio era una cosa così dolce; io non ricordo alcuna cosa che abbia mai fatto con tanto piacere come rimettere il Diavolo in Inferno”.
Perciò sempre più spesso non voleva stare in ozio e chiedeva al giovane di andare a rimettere il Diavolo in Inferno. Ben presto, però, il Diavolo non alzava più la testa e se ne voleva stare in pace. Rustico non ce la faceva più e sentiva molto freddo.
Alibech , visto che il giovane non le chiedeva più di mettere il Diavolo in Inferno, gli disse che se il suo Diavolo era stato punito e non gli dava più noia, il suo Inferno, invece, non le dava pace. Voleva, perciò, che il giovane calmasse l’Inferno, come ella aveva castigato il Diavolo.
Rustico, che si nutriva di acqua e radici, aveva poca forza e non riusciva  ormai a soddisfarla, che ci sarebbero voluti cento diavoli.
Mentre le cose stavano così, un grande incendio in Capsa, uccise il padre e i fratelli ed Alibech rimase erede di tutte le ricchezze paterne.
Un giovane ,chiamato Neerbale, avendo dissipato in bagordi tutti i suoi averi, per la dote, si mise a cercarla e la ritrovò.
Prima che il governo si prendesse tutte le ricchezze del padre, come morto senza eredi, la condusse a Capsa, con gran piacere di Rustico, e la sposò, divenendo erede ,con lei, di un gran patrimonio.
Interrogata dalle donne su che cosa facesse nel deserto per servire Dio, rispose , precisando con parole ed atti, che lo serviva rimettendo il Diavolo in Inferno. Accusava Neerbale di aver commesso un gran peccato togliendola da quel servizio.
Quando le donne capirono che tipo di servizio ella faceva, tra grandi risate, la tranquillizzarono dicendo che anche Neerbale sapeva servire bene il Signore Iddio.
Riferendo la cosa l’un l’altra in città, ne derivò il proverbio corrente che non c’era servizio più piacevole da fare a Dio che rimettere il Diavolo in Inferno : questo proverbio aveva attraversato il mare ed ancora durava.
Dioneo consigliava , perciò, alle giovani donne che avevano bisogno della grazia di Dio, di imparare a rimettere il Diavolo in Inferno, che ne potevano nascere molte cose buone.

Dopo che Dioneo ebbe finito la sua novella, seguita da molte risate, La regina (Neifile) si tolse la corona dal capo e la pose, allegramente, sulla testa di Filostrato, aggiungendo che bisognava vedere se il lupo guidava meglio le pecore di come le pecore avevano guidato i lupi.
Ridendo il giovane rispose che, se gli si fosse dato ascolto, i lupi avrebbero insegnato alle pecore a mettere il Diavolo in Inferno non peggio di come aveva fatto Rustico con Alibech, ma i giovani non erano lupi e le donne, lì presenti, non erano pecore.
Neifile e Filostrato continuarono per un po’ a scambiarsi battute frizzanti.
Poi, il giovane, tralasciando il motteggiare, chiamò il maggiordomo per sapere come stavano le cose.
Quindi, rivolto alle donne, precisò che le novelle della quarta giornata avrebbero trattato “di coloro i cui amori ebbero infelice fine”. La scelta di quella materia era dovuta al fatto che Filostrato era sempre stato soggetto all’Amore, ma i suoi amori erano sempre finiti male, e cosi  temeva che sarebbe andata fino alla morte, come, appunto, diceva il suo nome “Filostrato”, cioè prostrato (abbattuto dall’amore).
Alzatosi in piedi, licenziò tutti fino all’ora di cena.
Il giardino era bello, il sole era tiepido e molti si misero ad inseguire i caprioli.
Dioneo e la Fiammetta cantavano, Filomena e Panfilo giocavano a scacchi; chi faceva una cosa ,chi un’altra, finché non venne l’ora di cena. Messe le tavole intorno alla fontana, tutti cenarono con gran piacere.
Filostrato, come già avevano fatto le regine che lo avevano preceduto, comandò a Lauretta di danzare e di cantare una canzone. E Lauretta cominciò a cantare una canzone triste e patetica che bene si adattava alla malinconia della sera e al motivo dominante della quarta giornata, in cui si sarebbe trattato degli amori che ebbero infelice fine.
La ballata era il lamento di una fanciulla malinconica che ,rimasta vedova, sposò in seconde nozze un giovane geloso che la teneva prigioniera di uno solo, lei che era venuta al mondo per la gioia di molti. La donna si pentiva del matrimonio e rimpiangeva il suo primo amante, che non poteva dimenticare.
La canzone di Lauretta fu interpretata diversamente dai presenti. Alcuni, alla milanese ,con senso pratico, ritennero che era meglio un buon porco che una bella ragazza, altri intesero con maggiore intelligenza.
Terminata la canzone, Filostrato fece portare molte grosse candele per illuminare la notte. I canti continuarono fin dopo la mezzanotte, poi, su comando del re, ciascuno ritornò nella sua stanza.

