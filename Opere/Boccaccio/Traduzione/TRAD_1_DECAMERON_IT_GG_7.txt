Quasi tutte le stelle erano scomparse, tranne Lucifero, perché ormai albeggiava, quando il siniscalco, alzatosi, andò con molti viveri alla Valle delle Donne per disporre ogni cosa secondo gli ordini del suo signore.
Dopo poco si alzò anche il re, svegliato dal frastuono dei servi e delle bestie, frastuono che fece svegliare anche tutti i giovani e le donne.
Non erano spuntati ancora completamente i raggi del sole che già tutti si erano messi in cammino, mentre gli usignuoli e gli altri uccelli cantavano allegramente, come non mai, accompagnandoli con il loro canto fino alla valle.
Quivi giunti, la visitarono nuovamente con grande attenzione ed essa parve loro ancora più bella del giorno precedente, perché l’ora era più adatta.
Dopo che ebbero fatto colazione con buon vino e con dolciumi, perché non fossero superati dal canto degli uccelli, cominciarono a cantare, accompagnati dalle dolci note degli uccelli,mentre l’eco ripeteva le loro stesse canzoni.
Giunta l’ora del pranzo, messe le tavole sotto gli alberi ombrosi, si sedettero intorno al laghetto, come volle il re. Mentre mangiavano vedevano i pesciolini muoversi nell’acqua a schiere e ne discutevano.
Finito il pranzo, tolte le tavole, ancora più lieti di prima cominciarono a cantare.
Frattanto il siniscalco aveva fatto disporre in più luoghi della piccola valle letti ricoperti di stoffe leggere e circondati da tende chiuse, per cui, con il permesso del re, chi voleva poteva andare a dormire; chi non voleva si dedicò ai soliti giochi di società, come gli piaceva.
Dopo che si furono svegliati, venuta l’ora del novellare, come volle il re, tutti si riunirono intorno al laghetto, vicino a dove avevano mangiato, e si sedettero su tappeti distesi sull’erba.
Il re comandò ad Emilia di cominciare ed ella ,sorridendo lietamente, iniziò a raccontare la prima novella della giornata.

Gianni Lotteringhi ode di notte bussare alla sua porta; sveglia la moglie, ed ella gli fa credere che è la “fantasima”, fanno incantesimi con frasi magiche e il picchiare si ferma.

Emilia ,rivolgendosi al re, disse che avrebbe preferito che un’altra persona avesse incominciato a raccontare per prima su una tematica così piacevole, ma volentieri avrebbe dato inizio al racconto per obbedirgli.
Ella voleva dire qualcosa che potesse essere utile alle sue compagne per l’avvenire.
Infatti ,ascoltando bene la sua novella, avrebbero potuto imparare una santa e buona preghiera che poteva loro servire per cacciar via , se fosse venuta, la fantasima ( la quale solo Dio sapeva che cosa fosse, perché né lei, né nessun’altra donna lo sapeva, ma tutte ne avevano ugualmente paura).
Visse in Firenze, nella contrada di San Pancrazio, uno  stamaiuolo, addetto alla lavorazione della lana, chiamato Gianni Lotteringhi, uomo molto più esperto nell’arte sua che saggio nelle altre cose, per le quali era un bonaccione.
Fu fatto capitano della confraternita di coloro che si riunivano per cantare le laudi sacre di Santa Maria Novella. Doveva controllare la confraternita e faceva altri servizietti, di cui molto si vantava, perciò avveniva che spesso, come uomo benestante, facesse doni ai frati. Essi , poiché ricevevano da lui o calze o qualche mantello o qualche scapolare, gli insegnavano delle preghiere: il Paternostro in volgare, la canzone di Santo Alessio, il lamento di San Bernardo, la lauda di donna Matelda e tante altre sciocchezze, che egli teneva molto care e conservava molto diligentemente per la salvezza della sua anima.
Gianni aveva per moglie una bellissima donna, di nome Tessa, figlia di Mannuccio dalla Cuculia, molto saggia e prudente, che, conoscendo la dabbenaggine del marito, era innamorata di Federigo di Neri Pegolotti, un giovane bello e forte.
La donna mandò la sua domestica dal giovane con un messaggio, invitandolo ad incontrarsi con lei in un luogo molto bello che il marito possedeva a Camerata, dove ella si tratteneva tutta l’estate.
Gianni qualche volta vi andava a cenare e a dormire e la mattina se ne tornava al suo lavoro e alla confraternita.
Federigo, che non desiderava altro, nel giorno prefissato, al vespro,si recò lassù e ,non essendo andato quella sera Gianni, cenò e dormì con la donna. Le insegnò ben sei delle laudi che cantava suo marito, mentre durante la notte la teneva in braccio. Non volendo entrambi che quella fosse la prima e l’ultima notte trascorsa insieme, escogitarono uno stratagemma ,per evitare che ogni volta la serva dovesse andare da lui.
Stabilirono che ogni giorno Federigo, andando in un luogo un po’ più in su, doveva guardare la vigna che era accanto alla casa di lei. Lì avrebbe trovato un teschio d’asino sopra un palo del vigneto; se il teschio avesse avuto il viso rivolto verso Firenze, sicuramente, la notte poteva andare da lei. Se avesse trovato l’uscio chiuso, doveva bussare tre volte ed ella avrebbe aperto. Concordarono, ancora, che se il muso del teschio fosse stato rivolto verso Fiesole, non doveva andare, perché Gianni era a casa.
In quel modo si incontrarono spesso.
Una volta, dovendo Federico cenare insieme a madonna Tessa, ella aveva fatto cucinare due grossi capponi. Purtroppo Gianni, che non doveva esserci, a tarda ora, arrivò a casa. La donna si addolorò molto e marito e moglie cenarono, mangiando un po’ di carne salata lessa.
Dalla domestica fece portare, in una tovaglia bianca, i due capponi e un fiasco di buon vino in un angolo del giardino, che si poteva raggiungere senza passare per la casa, dove era solita cenare ,qualche volta, con Federigo. Le disse di porre tutte quelle cose ai piedi di un pesco, che si trovava al lato di un praticello.
Era così rammaricata che si dimenticò di dire alla fantesca di aspettare Federigo e di avvisarlo che Gianni era in casa e che egli poteva prendere tutto ciò che era nell’orto.
Andarono a dormire la donna, Gianni e la fantesca.
Non molto dopo, Federigo, ignaro, giunse e bussò dolcemente alla porta vicina alla camera.
Gianni sentì bussare e anche la donna, che fece finta di dormire, perché il marito non potesse sospettare di lei.
Dopo un po’ di tempo, Federigo bussò per la seconda volta, al che Gianni chiese alla moglie “ Tessa, odi anche tu, che qualcuno bussa alla porta?”.
 La donna ,che aveva udito meglio di lui, finse di essersi appena svegliata e di non aver ben capito. Il marito le ripeté la domanda. Al che la donna rispose “Qualcuno bussa? Oimé, Gianni mio, tu non sai chi è? E’ la fantasima  della quale io durante queste notti ho avuto una terribile paura, tale che, quando l’ho sentita, ho messo il capo sotto il cuscino e non ho più avuto il coraggio di tirarlo fuori ,finché non si è fatto giorno”.
Gianni ,allora, disse di non aver paura perché egli, prima di andare a letto, aveva detto tante buone orazioni ed aveva segnato il letto con il segno della croce. Non doveva, quindi, temere perché la fantasima non poteva nuocere.
La donna, affinché Federigo non sospettasse alcun che e si guastasse con lei, decise di alzarsi e di fargli sapere che Gianni era lì. Disse, quindi, al marito che si sarebbe sentita salva e sicura solo se avessero fatto un incantesimo. Aggiunse che ella sapeva fare un incantesimo, di grande potere, che le aveva insegnato, alcuni giorni prima, quando si era recata a Fiesole per l’indulgenza, una eremita.
L’eremita le aveva detto che l’orazione insegnatale era santa e buona ,l’aveva provata più volte e le aveva sempre giovato.
La donna aggiunse che, per paura, non l’aveva mai provata, ma, ora che c’era il marito, potevano mettere in atto l’incantesimo.
A Gianni l’idea piacque molto, e alzatisi, entrambi andarono piano piano verso la porta, fuori dalla quale stava Federigo in attesa.
La donna disse a Gianni “Ora sputerai, quando te lo dirò io”, poi cominciò l’orazione e disse “Fantasima, fantasima che te ne vai in giro di notte, a coda dritta arrivasti e a coda dritta te ne andrai: va nell’orto dove, ai piedi dell’albero di pesco, troverai un buon bollito grasso e cento escrementi della mia gallina; beviti un fiasco di vino e vattene via; non far del male né a me ,né a Gianni mio”. Così detto ,ordinò al marito di sputare ed egli sputò.
Federigo ,che era fuori ed udiva tutto, superata la gelosia, provò una gran voglia di ridere e scoppiava dal ridere tra sé e sé.
La donna, ripetuta tre volte l’orazione per incantare la fantasima, se ne tornò a letto con il marito.
Federigo, che aspettava di cenare con lei, avendo ben comprese le parole, andò all’orto e trovò ai piedi del pesco i due capponi, il vino e le uova. Si portò tutto a casa dove cenò comodamente.
Poi, incontratosi altre volte con la donna, si sbellicò dalle risate , ricordando l’incantesimo.
Alcuni dissero che la donna aveva sistemato bene il teschio dell’asino verso Fiesole, ma un contadino, passando per il vigneto, l’aveva girato intorno ed era rimasto rivolto verso Firenze. Per questo Federigo era andato credendo di essere stato chiamato. La donna aveva detto “ Fantasima, Fantasima, va con Dio, perché la testa dell’asino non la girai io ma un altro, che sia dannato. Io sono qui con Gianni mio”. L’amante, andandosene, era rimasto senza cena e senza alloggio.
Emilia aggiunse che una sua vicina, donna molto vecchia, diceva che erano vere tutte e due le storie, che aveva sentito quando era fanciulla. Ma l’ultimo incantesimo non era accaduto a Gianni Lotteringhi , ma a uno che si chiamava Gianni di Lello, che abitava in Porta San Pietro, uno stupidone come Gianni Lotteringhi.
Emilia concluse che le donne presenti potevano scegliere l’orazione che piaceva loro di più, oppure entrambe. Potevano loro giovare, perciò era opportuno conservarsele
Peronella, poiché il marito è tornato a casa, mette l’amante in una botte, che il marito ha venduta; ella dice che ha venduto la botte ad uno che è dentro di essa per controllare se è intera. Costui, saltatone fuori, la fa pulire dal marito e poi se la porta a casa sua.

La novella di Emilia fu ascoltata da tutti con grandi risate.
Quando fu terminata, il re comandò a Filostrato di continuare.
E il giovane incominciò col dire che erano tanti gli inganni che gli uomini e soprattutto i mariti facevano alle donne, che, quando capitava che una donna ingannava il marito, non solo dovevano essere contente di udirlo da qualcuno, ma esse stesse dovevano dirlo dappertutto, affinché gli uomini sapessero ciò che già sapevano e anche le donne sapevano. Indubbiamente gli uomini, sapendo che anche le donne potevano ingannarli, sarebbero potuti diventare più cauti.
Dunque, egli voleva raccontare cosa fece al marito una giovinetta di umile condizione, con grande rapidità, per salvarsi.
Viveva a Napoli un pover’uomo, che aveva sposato una bella e gentile giovinetta, chiamata Peronella.
Egli era muratore ed ella filava, guadagnando molto poco, vivevano come meglio potevano.
Un giorno un giovane perditempo vide Peronella e si innamorò di lei; tanto la corteggiò che ella cedette.
Per poter stare insieme si accordarono che, quando il marito al mattino presto fosse uscito per andare a lavorare o a cercar lavoro, il giovane, dopo averlo visto uscire, si recasse a casa della donna, in contrada Avorio, molto solitaria. E così fecero per molte volte.
Un giorno il buon uomo era uscito e Giannello Scrignario, così si chiamava il giovane, era entrato in casa e si intratteneva con Peronella.
Imprevedibilmente il marito, che di solito rimaneva fuori tutto il giorno, ritornò a casa e, trovata la porta chiusa, bussò ripetutamente. Dopo aver bussato, si rallegrò tra sé e sé, perché ,benché Dio l’avesse fatto povero, gli aveva dato una moglie tanto onesta che, quando egli usciva, si chiudeva in casa per impedire che potesse entrare qualcuno per darle noia.
Peronella, riconosciuto il marito che bussava, morta di paura, temendo che l’uomo avesse scoperto la tresca, chiese a Giannello di entrare in una botte che era lì.
Il giovane entrò nella botte, mentre la donna andò ad aprire.
Peronella, aperta la porta, accolse in malo modo il marito, rimproverandolo perché era ritornato troppo presto a casa e non aveva voglia di lavorare. Si chiedeva come avrebbero fatto a vivere se non lavorava, si sarebbe forse dovuta impegnare i vestiti e avrebbe dovuto filare tutta la notte. Così poteva avere almeno tanto olio per far ardere la lucerna, mentre il marito se ne tornava a casa con le mani penzolanti, invece di stare a lavorare.
Così detto ,cominciò a piangere e a ripetere che era proprio una sventurata. Infatti le altre donne si davano alla pazza gioia con gli amanti e non ce n’era nessuna che non ne avesse almeno due o anche tre.
Ella ,invece, misera, non era adatta a quelle cose, non si prendeva amanti, anche se aveva avuto molte proposte, con ricche offerte di denari e di gioielli. Non era figlia di una donna di tal genere, ma il marito non sapeva apprezzarla e se ne tornava a casa, quando doveva essere a lavorare.
Il marito le rispose che non si doveva preoccupare, perché era andato a lavorare, ma non sapeva che era il giorno di santo Galeone e non si lavorava, perciò era tornato a casa a quell’ora. Ma aveva trovato il modo di avere il pane per più di un mese. Infatti aveva venduto all’amico che era con lui la botte che ingombrava tutta  la casa, al prezzo di cinque monete.
Allora Peronella rispose che anche quel fatto l’addolorava perché, mentre il marito, dopo aver girato tutt’intorno, aveva venduto la botte per cinque monete, ella ,che non usciva mai dalla porta, vedendo l’impiccio che la botte dava in casa, l’aveva venduta, per sette monete ad un buon uomo.
Mentre il marito ritornava, l’uomo vi era entrato dentro per vedere se era tutta intera.
Quando il marito udì come erano andate le cose, ben lieto licenziò l’uomo che era  con lui, che se ne andò, augurandogli una buona sorte.
Peronella chiamò vicino a sé il marito e lo incaricò, visto che era lì, di concludere le trattative.
Giannello che stava con le orecchie tese per capire che cosa doveva fare, udite le parole della donna, rapidamente uscì dalla botte e, come se non si fosse accorto del ritorno del marito, la chiamò.
Si presentò, allora, il marito che lo invitò a trattare con lui l’acquisto.
Giannello disse che la botte gli pareva solida, ma sembrava che ci avessero tenuto dentro della vinaccia, che si era indurita.
Peronella prontamente rispose che l’affare non sarebbe andato a vuoto perché il marito l’avrebbe pulita tutta per bene. L’uomo fu d’accordo e, presi i suoi ferri, toltosi il camicione, acceso un lume e preso un raschietto, entrato nella botte, cominciò a raschiare.
Peronella per vedere ciò che faceva mise il capo nella bocca della botte, che non era molto grande e, poggiando la spalla sul braccio della botte, diceva al marito dove raschiare per pulirla al meglio.
Mentre stava così e guidava il marito, Giannello, che quella mattina non aveva soddisfatto i suoi desideri, per l’arrivo dell’uomo, si diede da fare come meglio poteva. Si avvicinò a lei che teneva la testa infilata nella bocca della botte e, come i cavalli sfrenati e caldi d’amore assalivano le cavalle della Partia, assalì la donna e soddisfece il suo desiderio giovanile. L’orgasmo raggiunse il culmine proprio quando la botte fu pulita completamente. Peronella tirò fuori la testa dalla botte e il marito ne uscì .
La donna, rivolta a Giannello, gli disse di controllare con il lume se la botte era pulita a suo gusto.
Il giovane, guardandovi dentro, disse che stava bene ed era contento; gli dette le sette monete e si fece portare a casa la botte.
Frate Rinaldo giace con la comare; il marito lo trova in camera con lei e gli fanno credere che egli incantava i vermi del figlioccio.

Le donne, sentendo Filostrato parlare delle cavalle della Partia, risero, fingendo di ridere d’altro.
Appena la novella finì, il re ordinò ad Elissa di continuare ed ella fu ben contenta di obbedire.
Cominciò dicendo che l’incantesimo della Fantasima, narrato da Emilia, le aveva fatto ricordare una novella di un altro incantesimo che, se non era bella come quella, pure le avrebbe divertite.
Proseguì narrando che in Siena, qualche tempo prima, visse un giovane leggiadro e di onorevole famiglia, di nome Rinaldo, che amava sommamente una sua vicina, assai bella, sposata con un ricco uomo.
Sperando di poterle parlare senza sospetto, poiché la donna era gravida, decise di diventare suo compare, divenne , perciò ,amico del marito e si accordò con lui in tal senso. Dunque, divenuto Rinaldo compare di madonna Agnese, cercò in tutti i modi di parlarle per farle capire le sue intenzioni. La donna, udendolo, sorrise lusingata, senza nulla concedere.
In seguito, qualunque ne fosse il motivo, Rinaldo si fece frate, pur conservando l’amore che portava alla sua comare e certe sue vanità. Infatti si dilettava di essere ben messo, di vestire con buoni abiti, di essere in tutte le sue cose elegante e raffinato, di comporre canzoni, sonetti e ballate e di cantare, soddisfatto di tutte quelle cose e di altre simili.
Si parlava di frate Rinaldo ma, in effetti, tutti i religiosi facevano così, disonorando il mondo con la loro corruzione. Essi non si vergognavano di essere grassi, coloriti in viso, raffinati negli abiti e nelle abitudini e danzavano tronfi e pettoruti, con la cresta alzata, non come colombi ma come galli. E la cosa peggiore era che (tralasciando il fatto che le loro celle erano piene di vasetti colmi di unguenti, di scatole piene di dolciumi, di ampolle ed anforette con acque colorate e oli, di botti di malvasia e di greco e di altri vini preziosissimi, tanto che sembravano non celle di frati ma botteghe di speziali e di profumieri) non si vergognavano che tutti sapessero che erano gottosi.
Pensavano che gli altri non sapessero che, di solito, i digiuni, le vivande modeste e scarse e il vivere sobriamente rendevano gli uomini magri e sani; se pure erano malati non si ammalavano di gotta, che aveva come cura la castità e ogni altra cosa propria di un frate modesto.
E ancora non credevano che gli altri sapessero che, oltre alla vita povera, le veglie, la preghiera, la disciplina rendevano gli uomini pallidi e smunti.
E i Domenicani e i Francescani nemmeno sapevano che per cacciare il freddo non avevano bisogno di quattro cappe ciascuno, né di abiti colorati e di panni morbidi, ma di vestiti fatti di lana grossa e di colori naturali.
Avesse potuto Dio provvedere alle loro necessità ,come faceva con le anime dei sempliciotti che le nutrivano
con le loro offerte.
Dunque, ritornato frate Rinaldo nei pensieri di prima, cominciò a visitare spesso la sua comare e a farle proposte sempre più insistenti.
La buona donna, vedendosi sollecitare con insistenza, sembrandole il frate un bell’uomo, pensò di concedergli ciò che egli chiedeva e, per provocarlo, gli chiese se i frati facevano quelle cose.
Il frate prontamente rispose che se si fosse levato la tonaca di dosso, le sarebbe sembrato un uomo come tutti gli altri e non un frate.
La donna, ridendo, precisò che purtroppo egli era suo compare e che fare l’amore con il compare, considerato come un parente, era un peccato molto grave, non poteva , perciò, accontentarlo.
Frate Rinaldo , allora, le disse “ Siete una sciocca ,se vi tirate indietro per questo. Non nego che sia peccato, ma Iddio perdona anche i peccati più gravi a chi si pente. Del resto , chi è più parente di vostro figlio? Io che lo tenni a battesimo o vostro marito che lo generò?”
La donna, ovviamente, rispose che era più parente il marito. E l’astuto frate continuò chiedendole se ella giaceva con il marito. Alla risposta affermativa di lei, precisò che se ella giaceva con il marito ,poteva giacere anche con lui, che era meno parente del figlio.
La donna, che non era una filosofa, o perché gli credette o perché fece finta di credergli, convinta da quei discorsi, nonostante il comparatico, acconsentì ai piaceri del frate.
Iniziarono con cautela, poi, protetti dal comparatico, si ritrovarono sempre più spesso insieme.
Una volta ,essendo frate Rinaldo andato a casa di lei , la donna, vedendo che non c’era nessuno nei paraggi tranne la sua servetta, una ragazza molto graziosa e piacevole, la mandò nella colombaia insieme con il compagno del frate, a insegnarle il paternostro.
Poi, tenendo in braccio il figlioletto, con il frate se ne andò nella sua camera, la chiuse e, sedutisi su un divanetto, cominciarono a trastullarsi. Mentre stavano così, giunse il compare e , senza che nessuno lo sentisse, arrivò fino alla camera, bussò e chiamò la moglie.
 La donna, sentendo la voce del marito, quasi svenne dalla paura, temendo che egli potesse capire il motivo di tanta familiarità.
Frate Rinaldo era svestito, senza cappa e senza scapolare, in tonaca; temette che la donna potesse aprire e il marito potesse trovarlo così. Ma la donna, astutamente, aveva già in mente un piano. Lo fece rapidamente vestire, poi gli pose in braccio il figlioccio, raccomandandogli di assecondarla in ciò che avrebbe detto.
Si avviò, infine, ad aprire al marito che continuava a picchiare.
Aperta la porta, con viso sereno, gli disse “Marito mio, certamente oggi Iddio mandò qui frate Rinaldo. Certamente, se non fosse venuto, oggi avremmo perduto il nostro figlioletto”.
 Quando lo stupidone udì ciò quasi svenne e chiese il motivo. 
La donna gli spiegò che il bambino aveva avuto uno sfinimento, che ella aveva creduto che fosse morto e non sapeva che cosa fare, né che cosa dire. Per fortuna era arrivato frate Rinaldo ,loro compare, che lo aveva preso in braccio e aveva detto “ Comare, questi sono vermini che ha nel corpo, i quali si avvicinano al cuore e lo ucciderebbero certamente. Ma non abbiate paura, perché io farò un incantesimo e li farò morire tutti e, prima che me ne vada, rivedrete il fanciullo sano come non lo vedeste mai”.
La donna aveva mandato la serva a cercare il marito che doveva dire certe orazioni, ma non lo aveva trovato. Allora le aveva fatte dire al compagno del frate, nella colombaia, che era il luogo più alto della casa, mentre ella e il frate erano entrati nella camera. Poiché quel servizio lo poteva fare solo la madre del fanciullo, e,  per non essere disturbati, avevano chiuso la porta a chiave.
I frate teneva ancora il bambino in braccio perché aspettava che tornasse il suo compagno, dopo aver detto le orazioni e l’incantesimo fosse compiuto, come credeva, dato che il figlioletto si era ripreso del tutto.
Lo stupidone credette a tutto ciò che la moglie gli aveva detto, non sospettando alcun inganno, e, gettato un gran sospiro, voleva andare a vedere. Ma la donna lo trattenne dicendo che avrebbe potuto spezzare l’incantesimo. Sarebbe andata  di persona e l’avrebbe chiamato appena possibile.
Frattanto frate Rinaldo, che aveva udito ogni cosa, si era rivestito ed aveva il bambino in braccio.
 Come ebbe sistemato tutto , chiamò la comare dicendo che aveva sentito arrivare il compare. Il frate lo fece entrare e gli affidò il figliuolo ,sano e salvo per grazia di Dio.
Lo invitò, poi, a far porre una statua di cera della grandezza del bambino davanti alla statua di Sant’Ambrogio, in lode di Dio, per grazia ricevuta.
Il fanciullo, vedendo il padre gli corse incontro e gli fece festa, come fanno tutti i bambini.
Il padre, come se lo avesse tirato fuori dalla fossa, l’abbracciò e lo baciò e ringraziò il compare che l’aveva guarito.
Il compagno del frate, che alla servetta aveva insegnato ben più di quattro paternostri e le aveva donato una borsetta fatta da una monaca, sua devota, aveva capito che lo stupidone era nella camera della moglie.
Piano, piano si era reso conto di come erano andate le cose. Vedendo che tutto era andato a buon fine, entrato nella camera disse “ Frate Rinaldo, quelle quattro orazioni che mi diceste di dire , le ho dette tutte”.
Il frate rispose che aveva fatto bene perché, per l’arrivo del padre, dal canto suo, ne aveva potuto dire soltanto due. Ma Dominedio, tra la fatica dell’uno e quella dell’altro, aveva fatto la grazia e aveva fatto guarire il fanciullo.
Il sempliciotto fece portare buoni vini e dolciumi e fece onore al suo compare ed al compagno, offrendo loro tutto ciò di cui avevano desiderio. Poi li accompagnò fuori dalla casa e li affidò al Signore.
Senza alcun indugio fece fare la statua di cera e la fece collocare con le altre davanti all’immagine di Sant’Ambrogio, non quello di Milano.


Tofano una notte chiude la moglie fuori di casa, ella non potendo rientrare malgrado le preghiere, finge di gettarsi in un pozzo, invece vi getta una gran pietra; Tofano esce di casa e corre là, ella se ne entra in casa e chiude lui fuori e, sgridandolo, lo insulta.

Il re, come sentì che la novella di Elissa era finita, senza indugio, si rivolse alla Lauretta invitandola a proseguire.
Ed ella incominciò col dire che grandi erano le forze di Amore, grandi i suoi accorgimenti, quali nessun filosofo e nessun artista avrebbe mai potuto pensare. La dottrina di chiunque altro era inferiore alla sua, come si poteva comprendere dalle cose fino ad allora mostrate. Ed ella voleva aggiungerne ancora una ,messa in atto da una donna umile, guidata da Amore.
Vi fu, dunque, in Arezzo un ricco uomo, chiamato Tofano. A costui fu data per moglie una bellissima donna ,il cui nome era Ghita. Egli divenne, senza motivo, follemente geloso di lei; della qual cosa ella si sdegnò moltissimo. Decise, perciò, di farlo morire del male del quale egli aveva paura , senza ragione, cioè di gelosia.
Essendosi accorta che un giovane, a suo giudizio, molto per bene, la desiderava, cominciò ad intendersi con lui, con discrezione.  Si erano già scambiati molte parole e le cose erano tanto avanti che bisognava soltanto passare dalle parole ai fatti; la donna pensò a come fare.
Sapendo che al  marito piaceva bere, astutamente lo sollecitò a farlo molto più spesso. Ogni volta che le piaceva lo spingeva a bere, fino ad ubriacarsi; quando lo vedeva ben ebbro, lo metteva a dormire e si incontrava con il suo amante.
Aveva tanta fiducia nell’ebbrezza del marito che, non solo aveva l’ardire di portarsi l’amante in casa, ma , addirittura, alcune volte se ne andava a dormire nella casa di lui, che non era molto lontana.
Le cose andarono avanti così per un certo tempo. Ad un certo punto il marito malvagio si accorse che ella, nello spingere lui a bere, non beveva mai. Sospettò, perciò, che la donna lo facesse ubriacare per poter fare il suo comodo, mentre era addormentato. E, volendo provare che ciò era vero, senza aver bevuto durante il giorno, la sera finse di essere l’uomo più ubriaco che fosse mai possibile, sia nel parlare che nei modi.
La donna, vedendo ciò, ritenendo che non fosse il caso di farlo bere di più, lo mise subito a dormire.
Fatto ciò, come era solita fare, uscita di casa, se ne andò alla casa del suo amante, dove rimase fino a mezzanotte.
Tofano, come non sentì più la donna, si alzò, andò alla porta , la chiuse dall’interno e si pose alla finestra, per attendere il ritorno di lei e palesarle che si era accorto delle sue macchinazioni.
Aspettò finché non ritornò la donna, la quale, trovandosi chiusa fuori, si rammaricò molto e tentò di aprire la porta con la forza.
Dopo aver sopportato per un po’ di tempo, Tofano disse “ Donna ,ti affatichi inutilmente, perché non potrai più tornare qui dentro. Torna dove sei stata fino ad ora. Sappi per certo che non tornerai qui finché non avrò informato di questa cosa i tuoi parenti e i vicini”.
La donna cominciò a pregarlo che le aprisse ,per amor di Dio, dicendo che non veniva da dove egli pensava, ma era andata a vegliare con una sua vicina, perché le notti erano lunghe ,non riusciva a dormire  e non voleva rimanere in casa da sola a vegliare.
Ma le preghiere non servivano a nulla perché quella bestia voleva che tutti gli aretini conoscessero la loro vergogna. La donna, vedendo che il pregare non le serviva, cominciò a minacciare che ,se non apriva, avrebbe fatto di lui l’uomo più malvagio tra i viventi.
Tofano le chiese che cosa gli voleva fare, ed ella, alla quale Amore aveva aguzzato l’ingegno, rispose che si sarebbe gettata in un pozzo, che era lì vicino. Chi l’avesse trovata là dentro morta, sicuramente avrebbe pensato che ce l’aveva gettata il marito, in stato di ubriachezza.. Così gli sarebbe toccato di fuggire, di perdere tutto ciò che aveva e di essere messo al bando ,oppure gli avrebbero  tagliata la testa come suo assassino, come meritava.
Non avendo smosso Tofano dalla sua sciocca idea, la moglie, chiedendo perdono a Dio per il dolore che l’uomo le provocava, si diresse verso il pozzo.
La notte era molto buia e nella via non si poteva distinguere un uomo dall’altro.
Presa una grandissima pietra ,che era vicino al pozzo, gridando “Iddio, perdonami”, la lasciò cadere nel pozzo.
La pietra, cadendo nell’acqua, fece un grandissimo rumore, udendo il quale, Tofano credette veramente che la moglie si fosse gettata nel pozzo.
Prese subito un secchio con una fune e, uscito di casa, corse al pozzo per aiutarla.
La donna che era nascosta presso l’uscio di casa, come lo vide correre al pozzo, entrò in casa e si chiuse dentro. Andata alla finestra, cominciò a dire che il vino si doveva annacquare quando uno lo beveva e non dopo.
Tofano, comprendendo che era stato giocato, tornò all’uscio e ,non potendo entrare, chiese alla moglie che gli aprisse. Ella, quasi gridando, cominciò a dire che non gli avrebbe aperto la porta quella notte, che non ne poteva più dei suoi modi da ubriacone. Voleva che ogni uomo vedesse chi era suo marito e a che ora ritornava a casa la notte.
Tofano, dal canto suo, cominciò a dire volgarità e a gridare, svegliando per il rumore tutti i vicini, che si alzarono e si affacciarono alle finestre per vedere che cosa fosse accaduto.
La donna, piangendo, spiegò che il marito la sera tornava sempre ubriaco a casa oppure si addormentava nelle taverne tornando a casa a notte fonda. Ella aveva a lungo sofferto di ciò, non aveva ottenuto alcun miglioramento e non poteva più sopportare tale situazione. Allora l’aveva chiuso fuori di casa per vedere se otteneva qualcosa.
Tofano bestia continuava, gridando, a dire come erano andati i fatti e a minacciarla.
La donna ,da parte sua, diceva con i vicini “Vedete che razza di uomo è. Che direste voi se io fossi nella strada ed egli in casa ,come me ora? Credereste che egli dica il vero? Egli dice che io ho fatto quello che credo che egli abbia fatto. Credette di spaventarmi gettando non so che cosa nel pozzo, ma volesse Iddio che ci si fosse gettato per davvero e affogato, sicché il vino ,che ha bevuto di soperchio, si fosse ben bene annacquato”.
I vicini, sia gli uomini che le donne, cominciarono a rimproverare Tofano e a dare la colpa a lui di ciò che diceva contro la donna.
La notizia, in breve, andò di bocca in bocca finché non giunse ai parenti della donna, i quali presero Tofano e gli dettero tante botte che lo ammaccarono tutto. Poi, andati nella casa di Tofano, presero le cose della donna e con lei ritornarono a casa loro, minacciando il malcapitato.
Tofano, vedendosi mal ridotto, considerando dove l’aveva portato la gelosia, siccome voleva molto bene alla sua donna, mise alcuni amici come mediatori.
Tanto fece che riebbe a casa sua la moglie, alla quale promise che non sarebbe stato geloso mai più.
Le diede, inoltre, il permesso di fare tutto ciò che volesse, ma con prudenza, in modo che egli non se ne accorgesse.
E così, come il villano matto, dopo il danno fece il patto.
E la narratrice concluse inneggiando all’amore e all’allegra brigata.

Un geloso sotto l’aspetto di un prete confessa la moglie ,che gli fa credere che ama un prete il quale va da lei ogni notte; allora il marito geloso di nascosto si pone a guardia dell’uscio, mentre la donna fa passare il suo amante dal tetto e con lui giace.

Lauretta aveva finito il suo racconto e tutte le donne avevano commentato che la donna aveva fatto bene, come era conveniente nei confronti di un uomo malvagio.
Il re, per non perdere tempo, si rivolse alla Fiammetta e ,con garbo, le ordinò di continuare.
Ed ella incominciò dicendo che la novella precedente la spingeva a parlare di un altro marito geloso, ritenendo che quello che aveva fatto la moglie di lui era ben fatto, soprattutto per la gelosia senza motivo.
Aggiunse che se i legislatori avessero ben guardato ogni cosa, avrebbero dato alle donne l’attenuante della legittima difesa, come facevano per gli uomini che assalivano per difendersi.
 Infatti i gelosi insidiavano la vita delle giovani donne e ricercavano la morte di esse con grande diligenza.
 Esse stavano tutta la settimana rinchiuse, occupandosi delle faccende familiari e domestiche, desiderando nel giorno di festa un po’ di riposo, un po’ di divertimento, così come facevano i contadini, i governanti e i magistrati, come fece Dio che il settimo giorno si riposò da tutte le sue fatiche.
Così volevano le leggi religiose e civili che, tenendo conto dell’onore di Dio e del bene comune, avevano distinto i giorni del lavoro da quelli del riposo.
Il che non consentivano i gelosi, anzi , nei giorni in cui tutte le altre donne erano liete, tenevano le proprie mogli ancora più rinchiuse e prigioniere, facendole soffrire di più. Solo chi l’aveva provata poteva comprendere la sofferenza delle poverine..
Concluse dicendo che ciò che una donna faceva a un marito a torto geloso  non doveva essere condannato, ma apprezzato.
Vi fu , dunque, a Rimini, un mercante assai ricco di possedimenti e di denari il quale, avendo per moglie una bellissima donna, ne divenne molto geloso. Non aveva altra ragione che il suo amore e il ritenerla molto bella.
Siccome conosceva tutto l’impegno che ella metteva nel piacergli, pensava che tutti gli uomini l’amassero e che ella si impegnasse a piacere agli altri, come faceva con lui (pensieri di uomo diffidente).
Così ingelosito la sorvegliava tanto strettamente che nemmeno i condannati alla pena capitale erano controllati così attentamente.
La donna non poteva andare ad un matrimonio o ad una festa o in chiesa o mettere il piede fuori di casa per nessuna ragione, ma non osava nemmeno avvicinarsi ad una finestra, né guardar fuori di casa per nessun motivo. Perciò la sua vita era pessima ; tanto più sopportava malvolentieri questa noia, quanto meno si sentiva colpevole.
Vedendosi ingiuriata a torto dal marito, decise di consolarsi facendogli, se avesse potuto trovare qualcuno, quel torto di cui era ingiustamente accusata.
Anche se non poteva avvicinarsi alla finestra, sapeva che nella casa confinante con la sua viveva un giovane bello e garbato. Pensò che, se avesse trovato nel muro, che divideva le due case, un buco, avrebbe potuto, attraverso quello, parlare con il giovane e donargli il suo amore, se egli l’avesse voluto.
Pensò anche  di trovare un modo per incontrarsi con lui qualche volta, così da passare quella triste vita, finché quella malattia non abbandonasse il marito.
Quando il marito non c’era, guardava continuamente il muro della casa.
Finalmente vide che ,in un punto molto nascosto, il muro era aperto da una fessura.
Guardando attraverso di essa, anche se non si poteva vedere bene, si accorse che la fessura si apriva in una camera; fu ben lieta di ciò, sperando che fosse la camera di Filippo. Con l’aiuto di una fantesca ,che si occupava di lei, seppe che quella era veramente la camera dove il giovane dormiva tutto solo. Dalla fessura cominciò a buttare pietrucce e fuscelli, tanto che il giovane ,incuriosito, si avvicinò per vedere che cosa fosse.
Ella lo chiamò e Filippo rispose, riconoscendo la sua voce.
Brevemente la donna gli aprì tutto il suo animo.
Il giovane fu molto contento e allargò un po’ di più il buco, senza che nessuno se ne accorgesse.
Attraverso di esso spesso parlavano e si toccavano ,ma di più non potevano per la stretta sorveglianza del marito geloso.
Avvicinandosi la festa di Natale, la donna disse al marito che, col suo permesso, voleva andare la mattina della festa a confessarsi e comunicarsi, come facevano tutti gli altri cristiani.
Il marito geloso le chiese che peccati avesse fatto ,che si dovesse confessare.
La donna rispose che aveva commesso dei peccati come tutte le altre persone, sebbene la tenesse chiusa, ma che non voleva dirli a lui ,che non era prete.
Il geloso a quelle parole si insospettì ,volle sapere che peccati avesse commesso la moglie e pensò al modo di poterli conoscere.
Dunque le ordinò di andare alla loro cappella, non in un’altra chiesa, a prima mattina, di confessarsi con il loro cappellano o con un altro prete da lui mandato e di tornare a casa immediatamente.
La donna assicurò che così avrebbe fatto.
Venuta la mattina della festa, ella si alzò all’alba e se ne andò alla chiesa impostale dal marito.
Il geloso andò alla stessa chiesa prima della moglie.
Avendo già avvisato il prete delle sue intenzioni, indossato il mantello del prete con un gran cappuccio che gli copriva le gote, come lo portavano i religiosi, dopo esserselo tirato un po’ più avanti, si mise a sedere nel coro.
La donna, giunta in chiesa, chiese il prete per la confessione.
Il prete giunse e, udita la richiesta, rispose che egli non poteva ,ma avrebbe mandato un suo compagno.
Andatosene, mandò il geloso. Egli, sebbene avesse messo il cappuccio davanti agli occhi, non riuscì ad ingannare la donna, che lo riconobbe immediatamente e pensò al modo di ingannarlo.
Fingendo di non conoscerlo, si inginocchiò ai piedi di lui.
Messer geloso si era messo in bocca alcune pietrucce , che gli impedissero alquanto di parlare, in modo che la moglie non lo riconoscesse, ed era convinto che la donna non lo avesse riconosciuto.
Venendo alla confessione, la donna gli disse, tra l’altro, che era sposata e che era innamorata di un prete che ogni notte andava a giacere con lei.
Quando il geloso udì ciò, gli parve come se avesse ricevuto un colpo al cuore e, se non fosse stato per la volontà di saperne di più, avrebbe abbandonata la confessione e se ne sarebbe andato.
Chiese, dunque, alla donna se il marito dormiva accanto a lei. Alla risposta affermativa domandò come era possibile che il prete giacesse con lei.
E la donna spiegò che il prete aveva la grande abilità di aprire, con un solo tocco, la porta di casa, anche se era ben chiusa. E, quando arrivava alla porta della sua camera, prima di aprirla, diceva alcune parole che facevano addormentare, immediatamente, il marito. Come sentiva che il marito si era addormentato, apriva la porta, entrava in camera e stava con lei. Ed in ciò non sbagliava mai.
Il geloso disse che quella cosa era malfatta e non si doveva più ripetere, altrimenti le avrebbe negato l’assoluzione.
La donna rispose che amava troppo il prete e temeva di non riuscire ad allontanarlo da lei.
Il geloso le assicurò che avrebbe rivolto a Dio, in nome di lei, alcune preghiere speciali, che forse le avrebbero giovato. Le avrebbe mandato, di tanto in tanto, un chierichetto per sapere se le erano giovate, per procedere.
La donna lo pregò di non mandare nessuno a casa sua perché il marito era molto geloso e non le avrebbe dato pace per tutto l’anno. Il falso prete le promise il segreto.
Terminata la confessione, presa la penitenza, la donna andò ad ascoltare la messa, mentre il geloso si spogliò dei panni del prete e se ne tornò a casa , pensando al modo di scoprire la moglie e il religioso insieme e far loro un brutto scherzo.
La donna si accorse dal viso del marito di avergli rovinato la festa.
Il geloso decise che la notte seguente avrebbe aspettato l’arrivo del prete davanti all’uscio di casa.
Disse alla moglie che quella sera sarebbe andato a cenare e a dormire fuori, perciò le ordinò di chiudere a chiave tutte le porte di casa e di andarsene a dormire.
Appena le fu possibile, la donna andò alla buca, fece il segnale a Filippo, che si avvicinò subito ,gli disse quello che aveva fatto la mattina e quello che il marito, dopo pranzo ,le aveva detto. Aggiunse che, sicuramente, il marito si sarebbe messo a guardia della porta, per cui il giovane poteva andare da lei la notte attraverso il tetto, per stare un po’ insieme. Il giovane, ben contento, assentì.
Venuta la notte il geloso si nascose nella camera a pianterreno.
La donna chiuse a chiave tutte le porte e soprattutto quella a metà scala, in modo che il marito non potesse più salire. Quando giunse il giovane, se ne andò con lui a letto, dandosi piacere l’un l’altro per molto tempo. Venuto il giorno l’amante se ne tornò a casa sua.
Il geloso, triste e digiuno, morto di freddo, stette quasi tutta la notte, con le armi al lato, vicino all’uscio ad aspettare che il prete venisse. Avvicinatosi il giorno, non potendo più resistere, si addormentò nella camera a pianterreno. Verso le nove si svegliò, la porta di casa era già aperta ed egli, fingendo di venire da fuori, salì in casa e mangiò.
Poco dopo mandò alla moglie un ragazzino, come se fosse stato il chierichetto del prete che l’aveva confessata, a chiedere se il prete amante fosse andato da lei quella notte.
La donna, che conosceva bene il ragazzo, rispose che quella notte il prete non era andato da lei, e che, continuando così, forse se ne sarebbe dimenticato, anche se lei se ne doleva.
Il geloso stette molte notti davanti all’uscio di casa in attesa di veder giungere il prete, mentre la donna si dava da fare con il suo amante.
Alla fine domandò alla moglie che cosa ella aveva detto al confessore la mattina che si era confessata.
La donna rifiutò di rispondergli.
Allora il geloso inveì contro di lei e la minacciò, rivelandole che egli sapeva ciò che aveva detto al confessore e cioè che era innamorata di un prete e tutte le notti si incontrava con lui.
La donna negò e , alle insistenze del marito, rispose che avrebbe potuto sapere ciò che ella aveva detto in confessione solo se fosse stato presente.
Dopo molte discussioni la donna  cominciò a sorridere e rivelò al marito, chiamandolo sciocco, montone con le corna, bestia, gelosone, che ella l’aveva subito riconosciuto, durante la confessione. Perciò, per punirlo di aver tentato di carpire con l’inganno i suoi segreti, aveva detto di amare un prete. Ed aveva detto il vero, perché non era forse egli ,in quel momento, un prete? Aveva detto che nessuna porta della sua casa gli si poteva tenere chiusa mentre giaceva con lei, ed era vero, perché le porte della casa erano tutte aperte a lui che era il padrone, quando voleva andare da lei; aveva detto che il prete giaceva ogni notte con lei e non era forse vero che il marito giaceva ogni notte con lei?. Solo uno stupido come lui, accecato dalla gelosia, non avrebbe capito tutto. E se era stato in casa la notte a far da guardia alla porta, facendo credere di essere fuori a cena e a dormire.
Era giunto, ormai, il momento di ravvedersi e di ritornare uomo, com’era prima, evitando che gli altri lo schernissero. Doveva smetterla di sorvegliarla come faceva perché, lo giurava su Dio, se avesse voluto mettergli le corna, ci sarebbe riuscita senza che se ne accorgesse, anche se avesse avuto cento occhi, non solo due.
Il geloso, che pensava di aver astutamente scoperto il segreto della moglie, rimase scornato.
Senza rispondere altro, la ritenne buona e saggia e si liberò della sua gelosia.
L’astuta donna, avendo quasi avuto il permesso di fare quello che voleva, non più per il tetto, ma per l’uscio, con discrezione, fece entrare spesso il suo amante, operando con lui ,e si diede a lieta vita.

Madonna Isabella è l’amante di Leonetto, è amata da messer Lambertuccio che va a trovarla, torna il marito di lei: ella manda fuori di casa sua messer Lambertuccio con un coltello in mano, e il marito  poi accompagna Leonetto.

La novella della Fiammetta era piaciuta molto a tutti, che ritenevano che la donna aveva fatto ciò che meritava un uomo bestiale.
Al termine il re ordinò a Pampinea di continuare ed ella incominciò col considerare che molti uomini superficiali dicevano che Amore faceva perdere il senno ad alcuni e faceva diventare stupido chi amava.
Ciò, secondo lei, non era vero e intendeva dimostrarlo con la sua novella.
Nella loro città, ricca di ogni bene, viveva una giovane donna gentile e assai bella, moglie di un cavaliere assai valoroso e perbene.
Ma, come spesso accadeva che l’essere umano si stancava di mangiare sempre lo stesso cibo e voleva talvolta cambiare, quella donna ,stanca del marito, s’innamorò di un giovane, sebbene fosse di umile origine, di nome Leonetto. Anch’egli si innamorò di lei e, ben presto , diedero compimento al loro amore.
Frattanto un cavaliere chiamato messer Lambertuccio s’innamorò follemente della donna ,anche se ella non lo sopportava e non era disposta ad assecondarlo.
Messer Lambertuccio cominciò a sollecitarla con ambasciate e, alla fine, minacciò di violentarla ,se non l’avesse assecondato. La donna ,conoscendo com’era fatto ,decise di fare il suo volere.
La donna, che si chiamava Isabella, com’era costume delle donne fiorentine, se ne era andata, d’estate, in campagna, in un bellissimo possedimento.
Avendo il marito deciso di allontanarsi a cavallo per qualche giorno, Isabella fece chiamare Leonetto, perché andasse a stare con lei; il giovane, lietissimo, andò immediatamente.
Messer Lambertuccio, sentendo che il marito di lei era andato altrove, montato a cavallo, andò da lei e bussò alla porta. La fantesca subito avvertì la padrona dell’arrivo di messer Lambertuccio,
Isabella, udendo, si rattristò e temette per la sua vita e per quella di Leonetto.
Immediatamente fece nascondere il giovane dietro la tenda del letto e gli disse di rimanervi finché Messer Lambertuccio non se ne fosse andato, poi ordinò alla domestica di aprire.
L’uomo scese da cavallo, legò quello nel cortile ad un uncino e salì.
La donna l’accolse lietamente in cima alla scala. L’uomo l’abbracciò e la baciò, dicendole che era corso da lei appena aveva saputo che il marito non c’era. Dopo queste parole entrò in camera, chiuse la porta e cominciò a godere di lei. Mentre facevano l’amore, del tutto inatteso, ritornò il marito.
Come la fantesca lo vide corse ad avvisare la padrona.
Isabella, sapendo di avere due uomini in casa, non potendo nascondere il cavaliere per via del cavallo, si ritenne morta.
Scesa dal letto, disse a messer Lambertuccio che ,se voleva salvare entrambi dalla morte, doveva fare ciò che gli diceva. Doveva scendere le scale con un coltello in mano e con il viso adirato, gridando “ Per Dio, io lo raggiungerò altrove” . Se il marito gli avesse domandato, non doveva rispondergli né fermarsi per nessun motivo.
L’uomo l’assecondò volentieri e, tirato fuori il coltello, tutto rosso in viso per le fatiche d’amore e per l’ira dovuta al ritorno del marito, fece ciò che la donna gli aveva detto di fare.
Il marito, che si era fermato nel cortile vicino al cavallo, vide scendere messer Lambertuccio tutto infuriato.
Il cavaliere, messo il piede nella staffa, montò a cavallo e dicendo soltanto “ Per Dio, lo raggiungerò altrove” andò via.
Il gentiluomo ,salito, trovò la moglie in cima alla scala tutta sgomenta e piena di paura. A lei chiese a chi erano rivolte le minacce di messer Lambertuccio ,così adirato.
La donna, entrata in camera, in modo che Leonetto potesse udirla, spiegò al credulone che aveva provato una gran paura quando un giovane, che non conosceva, si era rifugiato nella sua camera.  
Il giovane, inseguito da messer Lambertuccio con un coltello in mano, le aveva chiesto aiuto per non essere ucciso. Prima che ella potesse chiedere spiegazioni era giunto messer Lambertuccio ,gridando “ Dove sei ,traditore?”
La donna si era posta davanti all’uscio della sua camera ,per impedire che l’uomo infuriato vi entrasse.
Ed egli fu così cortese da non entrare nella camera e scese gridando ,come il marito l’aveva visto.
Il marito elogiò la prudenza della moglie, dicendo che sarebbe stata una gran vergogna se un uomo fosse stato ucciso in casa loro.
Poi chiese dove si era nascosto il giovane e lo invitò ad uscire perché non c’era più pericolo.
Leonetto, che aveva udito ogni cosa e si era veramente spaventato, uscì fuori dal luogo dove si era nascosto.
Alle domande dell’uomo ,che gli chiedeva che cosa avesse a che fare con messer Lambertuccio, rispose che non lo conosceva per niente e che il cavaliere era uscito di senno o l’aveva scambiato per qualcun altro
Infatti, come l’aveva visto poco lontano da quel palazzo, aveva messo mano al coltello, gridando “Traditore, tu sei morto”. Il giovane non si era fermato a domandare il motivo, ma era fuggito a gambe levate e si era rifugiato a casa loro, scampando al pericolo grazie a quella gentildonna.
La sciocco lo rassicurò e gli disse di non aver paura perché l’avrebbe accompagnato sano e salvo a casa sua. Successivamente avrebbe cercato di sapere che cosa aveva a che fare con lui messer Lambertuccio.
Dopo che ebbero cenato insieme, lo feca montare a cavallo, lo condusse a Firenze e lo lasciò a casa sua.
Il giovane, secondo le istruzioni della donna, di nascosto parlò con messer Lambertuccio e fecero in modo che mai il cavaliere si accorgesse della beffa fattagli dalla moglie.


Lodovico rivela a madonna Beatrice l’amore che le porta: ella manda Egano, suo marito, con i suoi abiti in giardino e giace con Lodovico, il quale, poi, alzatosi va in giardino e bastona Egano.

Il comportamento di madonna Isabella, raccontato da Pampinea, fu apprezzato molto dai componenti della brigata. Filomena ,alla quale il re aveva imposto di continuare, aggiunse che, se non si sbagliava, avrebbe subito raccontato una storia non meno bella.
In Parigi vi fu un gentiluomo fiorentino che, ridotto in povertà, si era dato alla mercatura ed era diventato ricchissimo. Aveva un solo figlio di nome Lodovico; perché fosse considerato più nobile che mercante, il padre non aveva voluto metterlo in alcun magazzino, ma l’aveva mandato al servizio del re di Francia.
Ritenne che lì sarebbe stato a contatto con altri gentiluomini e avrebbe imparato costumi eleganti e raffinati.
Mentre era a Parigi, conversando con alcuni cavalieri che erano tornati dal Santo Sepolcro, sentì parlare delle più belle donne di Francia, d’Inghilterra e di altre parti del mondo.
Uno di loro disse che di quante donne aveva visto nel mondo che aveva visitato non ne aveva visto nessuna bella come madonna Beatrice, moglie di Egano dei Galluzzi di Bologna.
Tutti i suoi compagni, che l’avevano vista a Bologna, furono d’accordo.
Udendo ciò, Lodovico, che non si era ancora innamorato, fu preso da un grandissimo desiderio di vederla e non poteva pensare ad altro.
Decise di andare a Bologna per vederla e per abitare lì ,se ella gli piacesse.
Disse al padre che voleva andare al Santo Sepolcro ed ottenne il permesso, anche se malvolentieri.
Preso il nome di Anichino, giunse a Bologna e ,il giorno dopo il suo arrivo,vide la donna ad una festa.
Ella gli parve molto più bella di quanto aveva immaginato, per cui ,innamoratosi perdutamente di lei, decise di non partire da Bologna, se non avesse conquistato il suo amore.
Tra sé e sé pensava quale via dovesse seguire per ottenere ciò. Decise di diventare servitore del marito di lei, che già ne aveva molti, sperando che gli si potesse presentare un’occasione propizia.
Venduti, dunque, i suoi cavalli e sistemati in maniera decorosa i suoi servitori, raccomandò loro di fingere di non conoscerlo.
Poi disse all’oste che volentieri sarebbe andato, come servitore, presso un nobiluomo, se fosse stato possibile trovarlo. L’oste rispose che l’uomo giusto era Egano, che aveva molti servitori e li voleva tutti di bella presenza com’era, appunto, Anichino. L’oste parlò con Egano che, subito, si accordò con il giovane e lo tenne in gran considerazione.
Abitando con Egano ,il giovane ebbe la possibilità di vedere molto spesso sua moglie.
Servì così bene il suo padrone che egli lo prese tanto a benvolere che non sapeva fare più niente senza di lui e gli aveva affidato la direzione di tutti i suoi affari.
Un giorno, essendo andato Egano a caccia, Anichino rimase con madonna Beatrice che ancora non si era accorta del suo amore ( anche se l’aveva osservato molte volte e le era piaciuto).
Cominciarono a giocare a scacchi e Anichino per compiacere la donna, senza darlo a vedere, la faceva vincere, con grande festa di lei.
Frattanto tutte le altre donne si allontanarono, lasciandoli soli.
A quel punto il giovane mandò un profondo sospiro. La donna gli chiese se sospirava perché stava perdendo.
Egli rispose che ben altro era il motivo del suo sospiro e ne emise un altro ancora più profondo.
La donna insistette per sapere la causa di quei sospiri. Il giovane si fece promettere che ella non avrebbe mai rivelato a nessuno ciò che stava per dirle.
Infine, con le lacrime agli occhi, le rivelò chi era, quello che di lei aveva udito, come si fosse innamorato perdutamente di lei e perché fosse diventato servitore del marito.La pregò, ancora, di aver pietà di lui e di essere compiacente, se voleva ; se non voleva, almeno lo lasciasse nella condizione in cui si trovava, contenta dell’amore che provava per lei.
La straordinaria dolcezza del sangue bolognese, sempre arrendevole alle preghiere e ai desideri d’amore, non avrebbe potuto mai essere lodata abbastanza.
La gentildonna, mentre Anichino parlava, lo guardava dando piena fiducia alle sue parole.
L’amore di lui e le sue preghiere le entrarono nella mente ed ella cominciò a sospirare e rispose “Anichino mio dolce, devi stare di buon animo, né i doni, né le promesse, né i desideri di alcuni gentiluomini hanno potuto spingere me ad amare qualcuno come hai fatto tu in così poco tempo. Penso che tu hai guadagnato il mio amore, te lo dono e ti prometto che ne godrò con te prima che questa notte finisca. Perché questo avvenga, vieni intorno alla mezzanotte in camera mia. Lascerò l’uscio aperto, sai da quale lato del letto io dormo. Venuto lì, se per caso io dormissi, toccami per svegliarmi ed io ti consolerò del tuo desiderio ,durato così a lungo. Come anticipo, perché tu creda a ciò, ti darò un bacio”.E, gettategli le braccia al collo, lo baciò e Anichino lei.
Detto ciò, Anichino, lasciata la donna, se ne andò a fare dei servizi, attentendo con ansia l’arrivo della notte.
Egano tornò dalla caccia e ,dopo aver cenato, se ne andò a dormire.
La donna lo seguì ,lasciando l’uscio della camera aperto ,come aveva promesso.
All’ora stabilita Anichino entrò silenziosamente nella camera, serrò la porta e andò sul lato del letto dove dormiva la donna.
Ella ,come sentì che il giovane era venuto, tenendolo forte con le sue mani, cominciò a dimenarsi tanto che svegliò il marito, a cui chiese quale fosse, a suo avviso, il migliore, il più leale dei suoi servitori e quello che amava di più.
Egano rispose che era, senza ombra di dubbio, Anichino il servitore di cui si fidava di più e che più amava e le chiese il motivo della domanda.
Anichino, temendo un inganno da parte della donna, cercava di svincolarsi per andarsene, ma ella lo tratteneva con forza.
La donna, rispondendo al marito, gli disse che Anichino li aveva ingannati. Infatti mentre egli era andato a caccia, il giovane le aveva chiesto di acconsentire ai suoi desideri amorosi. La donna ,per dimostrare ad Egano la falsità del suo servitore, aveva finto di accettare le proposte amorose. Aveva, dunque, dato appuntamento ad Anichino a mezzanotte nel loro giardino, ai piedi del pino.
Ella non aveva nessuna intenzione di andarvi, ma se Egano voleva conoscere la fedeltà del suo servo, poteva farlo con faciltà. Bastava che mettesse le vesti di lei,con un velo sul capo, ed andasse laggiù ad aspettare. Era sicura che il giovane sarebbe andato.
Il marito decise di andare a vedere. Alzatosi, al buio, indossò gli abiti della moglie e se ne andò in giardino sotto il pino ad attendere Anichino.
La donna ,come sentì che il marito si era alzato ed era uscito dalla camera, si alzò e serrò la porta.
Anichino, morto di paura, non riuscendo a fuggire, aveva maledetto centomila volte lei e il suo amore.
Quando vide che Beatrice si era spogliata ed era ritornata a letto, fu l’uomo più felice del mondo.
Si spogliò anch’egli e per molto tempo, insieme, presero piacere e gioia.
Poi la donna fece rivestire il giovane e disse “Bocca mia dolce, adesso prendi un bastone e vai in giardino. Fingendo di avermi fatto delle proposte amorose per provare la mia fedeltà ad Egano, come se fossi proprio io, dirai parole offensive verso Egano e lo picchierai ben bene col bastone.. Da ciò ne deriverà gran diletto e piacere”.
Anichino si alzò e se ne andò in giardino con un bastone in mano.
Come giunse vicino al pino, Egano gli si fece incontro, come se volesse riceverlo con gran festa.
A lui il giovane disse “O malvagia donna, dunque sei venuta ed hai veramente creduto che io volessi fare al mio padrone questo tradimento? Tu sia maledetta mille volte”. E, alzato il bastone, cominciò a colpirlo.
Egano, senza parlare, si diede alla fuga, mentre Anichino gli correva dietro , minacciando che avrebbe detto tutto ad Egano la mattina dopo.
Egano, dopo aver ricevuto parecchie bastonate, se ne ritornò in camera.
La moglie gli chiese se Anichino era andato in giardino.
L’uomo rispose che era andato e, credendo che fosse la donna, l’aveva colpito violentemente con il bastone e gli aveva rivolto tante ingiurie quante mai furono dette ad una cattiva donna.
In effetti, concluse il marito, egli si era meravigliato che il giovane avesse fatto a sua moglie proposte amorose, invece il giovane ,vedendola così bella e allegra, aveva voluto provare la sua fedeltà.
La donna rispose “Sia lodato Dio che egli ha provato me con le parole e te con le bastonate; sicuramente io sopporto meglio le parole che tu le bastonate. Ma siccome egli ti è così fedele, ti deve essere caro e gli devi fare onore”.
Egano fu convinto dalle parole della moglie che quella fosse la verità e che egli aveva la più leale delle mogli e il più fedele servitore che un gentiluomo avesse mai avuto.
Anichino e la donna risero di questo fatto e si incontrarono, molto più spesso di quanto non avessero fatto prima, per fare ciò che recava loro diletto e piacere, finché il giovane rimase ad abitare con Egano a Bologna.

Un marito diviene geloso della moglie ed ella si lega uno spago al dito di notte per sentire il suo amante, quando viene da lei. Il marito se ne accorge e, mentre insegue l’amante, la donna mette al suo posto nel letto un’altra femmina, la quale il marito batte e le taglia le trecce, poi va dai fratelli di lei, i quali trovando che ciò non era vero, gli rivolgono ingiurie.

Sembrò a tutti che madonna Beatrice fosse stata maliziosa nel beffare il marito e ognuno affermava che Anichino aveva dovuto provare una gran paura quando, trattenuto dalla donna, l’aveva sentita dire che egli le aveva fatto proposte amorose.
Il re, quando vide che Filomena taceva, si rivolse a Neifile invitandola a raccontare.
Ed ella incominciò, premettendo che avrebbe cercato di raccontare, con l’aiuto di Dio, una novella bella come le precedenti.
Nella città di Firenze viveva, diverso tempo prima, un ricchissimo mercante, chiamato Arriguccio Berlinghieri, il quale, schioccamente, per rendere nobile la sua famiglia, pensò di sposare una donna della nobiltà fiorentina e, sbagliando, prese in moglie una giovane gentildonna, di nome monna Sismonda.
Ella, essendo il marito lontano da casa, come facevano i mercanti, si innamorò di un giovane, chiamato Ruberto, che l'aveva corteggiata a lungo.
Si cominciarono a frequentare senza molta discrezione e prudenza, tanto che Arriguccio ebbe qualche sospetto.Diventò, perciò, l’uomo più geloso del mondo, smise di andare in giro e rivolse tutta la sua attenzione a sorvegliare la moglie. Non si addormentava mai prima che non l’avesse sentita entrare nel letto.
La donna era molto addolorata perché non si poteva incontrare con il suo Ruberto.
Tanto pensò che escogitò il modo di stare col giovane, dopo che il marito, che aveva un sonno molto profondo, si fosse addormentato.
Pensò di far andare un capo di uno spago fuori dalla finestra della camera, fino a terra, l’altro capo, passando sotto il pavimento, doveva andare fino al suo letto, sotto i suoi vestiti. Quando era a letto si doveva  legare lo spago al dito grosso del piede.
Avvisò Ruberto che quando veniva doveva tirare lo spago, ed ella, se il marito dormiva, l’avrebbe lasciato andare e sarebbe andata ad aprirgli. Se il marito non dormiva, l’avrebbe tirato a sé ,affinchè non l’aspettasse.
La cosa funzionò per diverso tempo, finché una notte, mentre la donna dormiva, Arriguccio, stendendo il piede nel letto, trovò quello spago. Stesa la mano, vide che era legato al piede della moglie e sospettò l’inganno.
Si accorse che lo spago usciva fuori dalla finestra, cautamente lo tagliò dal dito della donna, lo legò al suo e stette in attesa per vedere che cosa volesse dire.
Non passò molto tempo che Ruberto giunse e tirò lo spago, come faceva di solito.
Arriguccio lo sentì; lo spago si sciolse perché non lo aveva legato bene e Ruberto andò ad aspettare che monna Sismonda gli aprisse.
Arriguccio, alzatosi rapidamente, prese le armi e corse all’uscio per vedere chi fosse l’uomo e per colpirlo.
Egli era un pezzo d’uomo, fiero e forte, e, giunto all’uscio lo aprì con violenza, non con delicatezza, come soleva fare la donna.
Ruberto comprese subito che era Arriguccio ad aprire la porta e cominciò a fuggire, mentre l’altro lo inseguiva.
Dopo un lungo inseguimento, i due cominciarono a combattere, volendo l’uno ferire e l’altro difendersi.
La donna, svegliatasi, trovando lo spago tagliato dal dito, comprese immediatamente che l’inganno era stato svelato. Sentendo che il marito era corso dietro a Ruberto, temendo il peggio, chiamò la sua fantesca, che sapeva ogni cosa.
La convinse ad andare nel letto ,al suo posto, la pregò di non farsi riconoscere e di sopportare pazientemente le botte di Arriguccio, perché l’avrebbe ben ricompensata .Spense ,poi, il lume, uscì dalla stanza e si nascose,
aspettando.
Mentre Arriguccio e Ruberto si azzuffavano, i vicini si avvicinarono e cominciarono a rivolgere loro ingiurie.
Arriguccio, temendo di essere riconosciuto, senza aver potuto scoprire chi fosse il giovane, adirato se ne tornò a casa sua, e, giunto in camera da letto, infuriato, cominciò ad urlare contro la moglie, ingiuriandola.
Poi, al buio, andò vicino al letto e, credendo di colpire la moglie, colpì la fantesca e le diede, con le mani e i piedi,  pugni e calci, tanto che le ammaccò tutto il viso. Infine le tagliò i capelli ,riempendola di improperi.
La fantesca piangeva forte e chiedeva pietà ,per amor di Dio. Ma la voce era così rotta dal pianto che Arriguccio non poteva riconoscere se era la voce della moglie e di un’altra donna.
Alla fine, dopo averla battuta ed averle tagliato i capelli, disse “Malvagia femmina, io non voglio più toccarti, ma andrò dai tuoi fratelli e dirò loro le tue buone azioni, poi faranno quello che vogliono e ti porteranno via, perché, per certo, tu in questa casa non ci starai più”.
Così detto, uscì dalla camera e chiuse a chiave la porta, andando via.
Come monna Sismonda sentì che il marito se ne era andato, aprì la porta, riaccese il lume e vide la fantesca, tutta pesta che piangeva forte. La consolò come meglio potè, la mandò in camera , la fece servire ed accudire, ricompensandola con i denari dello stesso Arriguccio.
Dopo che ebbe sistemato la domestica, ritornò nella propria camera, rimise tutto in ordine, come se in quella notte non vi avesse dormito nessuno. Riaccese la lampada, si rivestì e si sistemò come se non fosse andata ancora a letto. Accesa una lucerna e presi dei panni ,si pose a sedere sulla cima di una scala e cominciò a cucire e ad aspettare lo sviluppo degli eventi.
Arriguccio, uscito , andò a casa dei fratelli della moglie e tanto picchiò che gli fu aperto.
I tre fratelli e la madre della moglie, sentendo che era Arriguccio, si alzarono, fecero accendere i lumi e vennero da lui a chiedergli che cosa volesse a quell’ora di notte.
Ad essi l’uomo raccontò tutto quello che era successo, a cominciare dallo spago che aveva trovato legato al piede di monna Sismonda fino alla fine.
Per dare prova di ciò che aveva fatto, pose nelle loro mani i capelli che credeva di aver tagliato alla moglie.
Aggiunse che dovevano andare a casa sua per prendersi la donna che egli non intendeva più tenersi in casa.
I fratelli, preoccupati per ciò che avevano udito, credendo che fosse tutto vero, adirati contro di lei, fecero accendere delle torce e, insieme con Arriguccio, si diressero verso la casa di lui per punirla.
Vedendo ciò la loro madre li seguì ,pregandoli di non credere a tutto ciò che egli aveva detto. Sosteneva che poteva aver colpito la moglie per altri motivi e ora l’accusava per essere scusato. Aggiunse che si meravigliava molto perché conosceva bene la figlia e sapeva come l’aveva allevata ,fin da piccola.
Giunti, dunque, alla casa di Arriguccio, vi entrarono e cominciarono a salire le scale.
Monna Sismonda, che li attendeva, finse di essere sorpresa per il loro arrivo, a così tarda notte, e ne chiese il motivo. I fratelli, meravigliati di vederla seduta a cucire senza avere sul viso alcun segno di percosse, mentre il marito aveva detto di averla pestata, trattennero l’ira. Le chiesero spiegazioni di ciò di cui il marito si era lagnato, minacciandola se non avesse confessato ogni cosa.
La donna disse che non aveva niente da dire e non sapeva di che cosa Arriguccio si fosse lagnato riguardo a lei.
Il marito, dal canto suo, la guardava sconcertato, ricordando che le aveva colpito il viso con mille pugni, l’aveva graffiata e le aveva fatto molto male. Invece la vedeva come se nulla di ciò fosse accaduto.
In breve i fratelli le raccontarono dello spago, dei pugni e di tutto.
La donna, rivolta ad Arriguccio, gli disse “Oimè, marito mio, che cosa odo? Perché fai sembrare me, con le tue accuse, una donna malvagia, con tua vergogna ,mentre io non lo sono, e te un uomo peggiore di quello che sei ?
E quando fosti stanotte in questa casa con me? E quando mi battesti ? io , da parte mia, non me ne ricordo”.
Arriguccio cominciò a dire che erano andati a letto insieme, che poi si era alzato per correre dietro all’amante di lei, le aveva dato molte percosse e le aveva tagliato i capelli.
La donna rispose che il marito, quella notte, non aveva dormito con lei, ma, a parte ciò, come tutti potevano vedere, ella non aveva segni di percosse su tutta la persona. Aggiunse che se egli le avesse messo le mani addosso, ella ,in nome di Dio, si sarebbe difesa e l’avrebbe graffiato. Invero nemmeno i capelli le aveva tagliato o ,se l’aveva fatto, non se ne era accorta. Del resto, tutti potevano vedere se li aveva tagliati o no.
Toltisi i veli dalla testa, mostrò che non li aveva tagliati ,ma interi.
Vedendo ciò, i fratelli e la madre, rivolgendosi ad Arriguccio, si meravigliarono delle sue accuse verso la moglie. Il poveretto stava come trasognato e voleva dire qualcosa. Ma, vedendo com’era la situazione, non si azzardava a dir niente.
Rivolta ai suoi fratelli, la donna disse “Fratelli miei, vedo che egli si è andato cercando che io vi racconti le sue cattiverie, anche se non avrei mai voluto, ed io lo farò. Credo che egli abbia veramente fatto ciò che ha detto. Ma ,quest’uomo valente cui, per mala sorte ,mi deste in moglie, che è un mercante, che vuole essere ritenuto onesto più di una fanciulla, spesso e volentieri, di notte, se ne va ad ubriacarsi nelle bettole e si accompagna a donne di malaffare. Ed io resto ad aspettare fino a mezzanotte e, talvolta, fino all’alba il suo ritorno. Sicuramente egli, ben ubriaco, si coricò con una donnaccia e a lei, svegliandosi, trovò lo spago al piede e, poi, fece tutte quelle bravate che dice, la riempì di pugni e le tagliò i capelli.
Non essendo completamente sobrio, credette e crede ancora di aver fatto a me queste cose. Se voi lo guardate bene, è ancora mezzo ubriaco. Tuttavia, qualsiasi cosa abbia detto di me, voglio che lo scusiate, come si fa con un ubriaco. Poiché io lo perdono, voglio che lo facciate anche voi”.
La madre di lei, udendo tali parole, cominciò a gridare dicendo che non si sarebbe dovuto perdonare ma piuttosto uccidere quel cane fastidioso e ingrato, che non era degno di una figlia come lei.Quel mercantuzzo, che veniva dalla campagna, con vesti di panno scadente, con le calze a bracalone e con la penna in culo, solo perché aveva tre soldi aveva voluto per moglie la discendente di una nobile casata , si era appropriato di uno stemma e si permetteva di trattarla in tal modo, come se l’avesse raccolta nel fango. Avrebbe preferito che, seguendo il suo consiglio, i fratelli l’avessero data in moglie ad uno dei conti Guidi, con una piccola dote, perché l’avrebbero sicuramente trattata con più rispetto. Agguinse che ella era la più bella e la più onesta figliuola di Firenze e quel cafone che non si era vergognato di dire , a mezzanotte, che era una puttana, come se i familiari non la conoscessero; si sarebbe meritato un bel castigo.
Poi, rivolta ai figli, disse “ Figli miei, avete sentito come il vostro buon cognato tratta vostra sorella? Mercantucolo di quattro soldi, se fossi in voi non sarei soddisfatta se non lo levassi dalla terra. Se fossi uomo, non donna come sono, me la vedrei con quest’ubriaco maledetto “.
I giovani, viste le cose, si rivolsero ad Arriguccio ,ingiuriandolo con grandissima violenza.
Infine lo perdonarono, considerando che aveva fatto tutto quel pasticcio perché era ubriaco.
Gli dissero che non volevano più sentire cose del genere, altrimenti gliel’avrebbero fatta pagare cara e amara.
Ciò detto ,se ne andarono.
Arriguccio rimase confuso, non sapendo se quello che aveva fatto era vero o aveva sognato.
Senza più farne parola ,lasciò la moglie in pace.
La donna, con la sua astuzia, fuggì il pericolo e si aprì la via per poter, in avvenire, fare ogni cosa che volesse, senza avere più paura del marito.

Lidia ,moglie di Nicostrato, ama Pirro , il quale affinchè possa credere che ella lo ami, le chiede tre cose che ella gli fa tutte; oltre a ciò in presenza di Nicostrato, scherza con lui e al marito fa credere che non sia vero quello che ha visto.

La novella di Neifile era tanto piaciuta alle donne che esse non si potevano trattenere dal riderne e dal discuterne, sebbene il re avesse loro imposto silenzio più volte.
Alla fine tacquero e Panfilo, come aveva comandato il re, cominciò col considerare che non c’era nessuna cosa, sebbene difficile, che chi era innamorato non avesse l’ardire di fare, come , appunto, egli con la sua novella voleva dimostrare.
Avrebbe narrato di una donna che nelle sue azioni fu aiutata più dalla fortuna che dalla prudenza.
Non consigliava ad alcuna di seguire le orme di lei, perché non sempre la fortuna era ben disposta e gli uomini tanto ciechi.
In Argo, antichissima città dell’Acaia, famosa per i suoi antichi re, visse un nobile uomo, chiamato Nicostrato.
A lui, ormai vicino alla vecchiaia, la fortuna concesse in moglie una donna bella e ardita, di nome Lidia.
Il signore, come tutti gli uomini nobili e ricchi, aveva molti servi e molti uccelli e provava grandissimo piacere nella caccia.
Tra i suoi servitori , Nicostrato aveva un giovinetto ,chiamato Pirro, di bell’aspetto e abile in ogni cosa, che egli amava più di ogni altro e si fidava di lui.
Lidia s’innamorò follemente del ragazzo, tanto che  pensava sempre a lui, notte e giorno.
Pirro , dal canto suo, non dava segno di accorgersene e non se ne curava, il che provocava alla donna grande sofferenza.
Disposta a tutto pur di farglielo sapere, chiamò una sua cameriera ,il cui nome era Lusca, della quale si fidava molto. Si fece promettere che doveva rivelare soltanto al giovane da lei indicato quello che le avrebbe detto e a nessun altro. Aggiunse che ella era una donna giovane, bella, fresca e ricca di tutto ciò che si poteva desiderare. Si poteva rammaricare di una sola cosa e cioè che gli anni del marito erano troppi se si rapportavano ai suoi; viveva poco contenta perché non prendeva piacere come le giovani donne, pur desiderandolo come le altre. Aveva, perciò, deciso, se la fortuna le era stata poco amica, di non essere nemica di sé stessa e di trovare il modo di soddisfare i suoi desideri.
Aveva ,quindi, deciso di conquistare Pirro, che le sembrava il più degno di tutti, perché sostituisse il marito negli abbracci. Era tanto innamorata di lui che si sentiva male se non lo vedeva e credeva di morire, se non si fosse incontrata subito con lui. Le chiedeva ,quindi, se le era cara, di riferire a Pirro dell’amore che la padrona aveva per lui e di pregarlo di andare da lei.
La fantesca disse che l’avrebbe fatto volentieri e ,appena le sembrò opportuno, tratto Pirro da parte, gli riferì l’ambasciata della donna.
Pirro, come udì la cosa, si meravigliò molto perché non si era mai accorto di nulla. Anzi rispose bruscamente che non credeva che quelle parole provenissero dalla sua padrona e, seppure provenissero da lei, non voleva recare oltraggio al suo padrone ,che lo rispettava oltre i suoi meriti. Le chiedeva, dunque, di non parlargli più di quelle cose.
La Lusca, per nulla intimorita, gli rispose che gli avrebbe parlato di quello e di altro ancora, se la sua padrona glielo avesse chiesto, e che egli era una bestia. Infuriata per le parole di Pirro, ne andò dalla donna, la quale, udendole, desiderò di morire.
Dopo alcuni giorni Lidia richiamò la cameriera e le disse che, come ben sapeva, al primo colpo non cadeva mai una quercia, perciò doveva ritornare dal giovane e rinnovare le proposte d’amore, impegnandosi  perché la cosa andasse a buon fine. In caso contrario ne sarebbe morta e l’amore si sarebbe mutato in odio.
La fantesca confortò la donna e si recò da Pirro.
Lo trovò lieto e ben disposto e gli riferì nuovamente che la sua padrona ardeva d’amore per lui e se egli avesse continuato ad essere così duro verso di lei, sicuramente sarebbe vissuta poco.
Lo pregava di accontentarla e, se avesse continuato nella sua ostinazione, l’avrebbe ritenuto uno scioccone.
Per lui doveva essere motivo di grande orgoglio che una donna così bella e gentile lo amasse sopra ogni altra cosa. Doveva essere grato alla fortuna che gli aveva offerto una tale occasione, adatta ai desideri e ai bisogni della sua giovinezza. Continuò dicendo che non vi era nessun giovane suo pari che, in quanto al piacere, sarebbe stato come lui, se fosse stato saggio e avesse concesso alla donna il suo amore.
Gli chiedeva, dunque, di ascoltare le sue parole e di ritornare in sé.
Gli ricordava, ancora, che la fortuna una volta sola si faceva incontro ad ognuno col viso lieto e con il grembo aperto. Chi non la sapeva ricevere, trovandosi poi povero e misero, non si doveva rammaricare.
Oltre a ciò egli non doveva essere leale verso il suo padrone più di quanto lo sarebbe stato verso di lui lo stesso Nicostrato, se gli fosse piaciuta la moglie, la madre o la di lui sorella.
Aggiunse, infine, che Pirro non doveva scacciare la fortuna, ma le si doveva fare incontro e accogliere lei che veniva. Se non lo avesse fatto, la sua donna sicuramente si sarebbe data la morte ed egli si sarebbe pentito tanto da desiderare di morire.
Pirro, che aveva pensato molte volte alle parole di Lusca, aveva deciso, se ella fosse ritornata da lui, di dare un’altra risposta e di compiacere la donna, perciò rispose “ Vedi Lusca, so che quello che mi dici è vero; ma temo che Lidia voglia tentarmi per provare la mia fedeltà, d’accordo con il marito. Perciò, per essere sicuro del suo amore, voglio che ella faccia tre cose per me. Dopo di ciò ,farò tutto quello che mi comanderà. Le tre cose sono queste : per prima cosa dovrà uccidere, in presenza di Nicostrato, il suo bel sparviero, poi dovrà mandarmi una ciocchetta della barba di Nicostrato e, per ultimo, un dente di Nicostrato, dei migliori”.
Queste cose sembrarono difficilissime sia a Lusca che alla padrona: pure Amore, che era gran maestro di consigli, fece decidere di farlo alla donna, la quale mandò Lusca a comunicarlo a Pirro.
Inoltre disse che si sarebbe divertita con Pirro in presenza del marito e avrebbe fatto credere a Nicostrato che non era vero.
Dopo pochi giorni Nicostrato diede un grande banchetto, come usavano fare spesso i gentiluomini.
La donna, dopo che furono tolte le tavole, vestita con un abito di velluto verde, molto ricamato, uscì dalla sua camera e venne nella sala dove erano gli invitati. Vedendola Pirro e tutti gli altri, andò verso il trespolo dove era lo sparviero, tanto caro a Nicostrato, lo sciolse, lo prese in mano e lo gettò contro il muro, uccidendolo.
Pirro si compiacque di ciò.
Lidia, dopo pochi giorni dall’uccisione dello sparviero, era nella sua camera insieme a Nicostrato, scherzando e ridendo. Il marito, per divertirsi, le tirò un po’ i capelli. Ciò le diede l’occasione di concludere la seconda cosa. Infatti afferrò un ricciolo della barba di lui e glielo strappò con forza.
Alle lagnanze di Nicostrato, ella rispose che faceva troppe smorfie perché gli aveva tirato pochi peli della barba; che cosa avrebbe dovuto dire lei quando le aveva tirato i capelli. E così, continuando a scherzare, la donna conservò la ciocca della barba che aveva strappato e ,il giorno stesso, la mandò al caro amante.
La terza cosa era più complicata, pure Lidia aveva pensato al modo di realizzarla.
Nicostrato aveva in casa due fanciulli, di origine nobile, che i padri gli avevano affidato perché imparassero i nobili costumi. Quando il signore mangiava, uno gli tagliava le pietanze e l’altro gli dava da bere.
La donna li fece chiamare e fece credere che a loro puzzava l’alito. Spiegò che, quando servivano Nicostrato, dovevano tirare indietro il capo ,quanto più potevano, senza dire niente a nessuno.
I giovinetti, credendole, cominciarono a fare come la donna aveva detto loro.
Una volta ella domandò al marito se si era accorto di come facevano i fanciulli, quando lo servivano.
Nicostrato rispose che se ne era accorto e voleva chiedere loro il motivo. Prontamente Lidia rispose che facevano in tal modo perché egli aveva l’alito che puzzava fortemente, non ne conosceva la ragione, perché prima non era così. Aggiunse che era una cosa bruttissima e, poiché il marito aveva rapporti con molti gentiluomini, doveva assolutamente curarla..
Immediatamente Nicostrato disse che forse aveva in bocca un dente guasto.
La moglie, allora, lo fece avvicinare alla finestra, gli fece aprire la bocca e guardò attentamente.
Subito disse che veramente egli aveva, da un lato della bocca, un dente, non solo malato ma tutto fradicio, che avrebbe guastato tutti gli altri, se se lo fosse tenuto ancora in bocca. Gli consigliava, dunque, di tirarselo subito, prima che arrecasse altri guai.
Nicostrato accettò il consiglio della moglie e voleva mandare a chiamare un medico perché glielo estraesse.
La donna ,prontamente, disse che non c’era bisogno di un medico, ma che il dente stava in una tale posizione che ella stessa era in grado di estrarlo .Precisò che i medici erano così crudeli nel fare quei servigi, che ella avrebbe sofferto molto nel vederlo, per questo voleva fare tutto da sola.
Si fece portare i ferri adatti, mandò via tutti e trattenne con sé solo Lusca.
Si chiusero dentro e, fatto sdraiare lo sventurato su un tavolo, gli misero le tenaglie in bocca e, sebbene gridasse per il dolore, gli tirarono un dente. Quello lo conservarono e poi ne cavarono un altro molto malato.
Lidia lo mostrò al pover’uomo sofferente e mezzo morto, dicendogli che se l’era tenuto in bocca già per molto tempo.
Egli le credette e ,sebbene avesse sofferto molto, gli sembrò di essere guarito. Riconfortato, uscì dalla stanza.
La donna, preso il dente, subito lo mandò all’amante, che fu pronto ad accontentarla.
La donna, desiderosa di renderlo più sicuro e di essere sempre con lui, volendo mantenere le sue promesse, finse di essere ammalata.
Nicostrato ,accompagnato da Pirro, si recò a farle visita.
La donna chiese al marito di portarla i giardino. Nicostrato la prese da un lato e Pirro dall’altro.
La portarono in giardino e la posarono su un praticello, ai piedi di un bel pero.
Dopo essere rimasti seduti per un bel po’, la donna chiese a Pirro di salire sull’albero per coglierle delle pere, che desiderava molto.
Pirro, salito rapidamente, comiciò a gettare giù le pere. Mentre le gettava, rivolgendosi al padrone, cominciò a rimproverarlo perché faceva atti osceni con la moglie in sua presenza, mentre era sull’albero.
Si rivolse anche alla donna chiedendole perché, pur essendo ammalata, non se ne andava a fare l’amore con il marito nelle belle camere della loro casa ,invece di farlo in sua presenza.
La donna si rivolse al marito, chiedendogli se Pirro farneticava.
E il giovane alla domanda del padrone insistette a sostenere che non era pazzo e nemmeno sognava.. Vedeva chiaro che il signore si dimenava tanto che se fosse stato sull’albero ,l’avrebbe scosso tanto da far cadere tutte le pere. La donna intervenne dicendo che forse veramente da sopra l’albero si vedevano cose strane, come Pirro sosteneva.
Allora Nicostrato ordinò al giovane di scendere e di ripetere quello che aveva visto.
Pirro rispose che certamente l’avrebbero scambiato per pazzo o per scimunito, perché mentre era sull’albero aveva visto il padrone che si dimenava sopra la moglie, sceso a terra lo vedeva seduto tranquillamente, dove stava allora.
Nicostrato , da parte sua, insisteva nel dire che ,dopo che Pirro era salito sul pero, loro non si erano mossi da lì. Alla fine il signore decise di salire sull’albero per vedere se, per caso, quel pero era incantato e se da lassù si vedevano cose straordinarie.
Come egli fu sull’albero, Pirro e la donna cominciarono a fare l’amore.
Nicostrato, vedendo ciò, cominciò a gridare contro Pirro e la moglie e, così urlando, scese dal pero.
La donna e il giovane, vedendolo scendere, si sedettero e si rimisero nella posizione in cui Nicostrato li aveva lasciati. L’uomo, sceso dall’albero, continuò ad urlare e a lanciare ingiurie.
Allora Pirro rispose che, mentre era sul pero, aveva creduto falsamente di vedere Nicostrato e la moglie fare l’amore in sua presenza. Ma questo era impossibile perché la donna era onestissima e saggia e non avrebbe mai compiuto davanti ad un estraneo atti libidinosi. Se non avesse sentito Nicostrato, da sopra l’albero, rivolgergli tante accuse, non si sarebbe mai reso conto della cosa. Indubbiamente la colpa doveva essere del pero che faceva vedere una cosa per un’altra. Infatti era assurdo che fossero accadute le cose che entrambi avevano visto.
La donna, che si era alzata, tutta turbata cominciò a dire , rivolta al marito, che se avesse avuto voglia di fare le cose di cui l’accusava ,non le avrebbe fatte davanti ai suoi acchi. Se ne sarebbe andata in una delle camere della casa, la più appartata, in modo che egli non l’avrebbe mai saputo.
Nicostrato ,al quale sembrava vero quello che dicevano entrambi, che cioè tali cose non dovevano esser fatte davanti a lui, si convinse che la vista cambiava a chi saliva sull’albero.
La donna, ancora turbata dalle accuse rivoltele dal marito, disse che quel pero non avrebbe fatto più brutti scherzi né a lei né a nessun altra donna. .Chiese, perciò, a Pirro di andare a prendere una scure e di tagliare rapidamente l’albero, vendicandola, anche se sarebbe stato molto meglio darla in capo a Nicostrato, che aveva dubitato di lei, accecato dalla gelosia.
Pirro , molto velocemente, andò a prendere la scure e tagliò il pero.
Quando Lidia vide l’albero caduto, rivolta al marito ,disse “ Dopo che ho visto abbattuto il nemico della mia onestà, la mia ira se ne è andata”.E perdonò Nicostrato, imponendogli di non dubitare più di lei.
Così il marito beffato, con lei e con il suo amante, se ne tornò al palazzo, dove molte altre volte Lidia e Pirro presero piacere e divertimento.
E Dio ne desse anche ai presenti.

Due senesi amano una donna comare di uno dei due: muore il compare e torna dal suo compagno, come gli aveva promesso ,e gli racconta come nell’aldilà si dimori.

Doveva raccontare solo il re, che vide le donne commosse, che si dolevano perché era stato tagliato il pero che
non aveva nessuna colpa.
Subito incominciò dicendo che era chiaro che ogni giusto re ,per primo, doveva obbedire alle leggi fatte da lui, se non lo faceva si doveva giudicare servo degno di punizione e non re.
Invero egli stava per cadere in quel peccato, avvalendosi del suo privilegio.
Infatti avrebbe dovuto, in quel giorno, rispettare il tema della narrazione, ma su di esso erano già state dette tante cose molto belle, che per quanto tentasse di ricordare, non ne riusciva a trovare nessun’altra che le pareggiasse. Perciò, dovendo disobbedire alla legge ,da lui stesso data, e avvalersi del suo privilegio, era pronto a pagare la punizione che gli sarebbe stata data.
Riteneva che la novella raccontata da Elissa del compare e della comare e della stupidità dei senesi aveva una tale forza che egli, lasciando stare le beffe fatte ai mariti dalle donne senesi, era spinto a raccontare una novella su di loro, molto piacevole da ascoltare.
Dunque, vi furono in Siena due giovani popolani, dei quali l’uno si chiamava Tingoccio Mini e l’altro Meuccio di Tura , e abitavano in Porta Salaria. Stavano sempre insieme perché si amavano molto.
Andando in chiesa, durante le prediche, avevano udito della gloria e della miseria che erano date alle anime dei morti, secondo i loro meriti.
Non trovando il modo di averne notizie certe, si giurarono che chi dei due morisse prima sarebbe ritornato da quello che era rimasto vivo, per dargli notizie su quello che desiderava.
Dopo che si erano fatti quella promessa, Tingoccio divenne compare di un certo Ambrogio Anselmini, che abitava a Camporeggio, il quale, dalla sua donna, di nome monna Mita, aveva avuto un figlio.
Tingoccio, andando spesso in visita, insieme con Meuccio, dalla sua comare, che era una bellissima e garbata donna, nonostante il comparatico, s’innamorò di lei.
Anche Meuccio, sentendola lodare da Tingoccio, se ne innamorò. L’uno nascose all’altro il suo amore, per motivi differenti.
Tingoccio non lo rivelava all’amico per la cattiveria di amare la comare, come a lui stesso sembrava, e si sarebbe vergognato se qualcuno l’avesse saputo.
Meuccio, invece, che si era accorto che la donna piaceva a Tingoccio, non diceva nulla perché temeva che l’amico provasse gelosia per lui e parlasse male di lui alla donna.
Tingoccio, che aveva maggiore possibilità di dichiarare alla donna i suoi desideri, tanto seppe fare, con gli atti e con le parole, che fece l’amore con lei.
Meuccio se ne accorse, ma, sperando di poter raggiungere anch’egli lo stesso scopo, fece finta di niente.
Così amando i due compagni , l’uno più felicemente dell’altro, Tingoccio tanto vangò e tanto lavorò nel terreno della comare che, dopo un certo tempo, per esaurimento, si aggravò e passò a miglior vita.
Il terzo giorno dopo la morte, chè prima non aveva potuto, se ne venne, come aveva promesso, di notte, nella camera di Meuccio e lo chiamò.
Gli disse che era venuto a portargli notizie dall’altro mondo, secondo la promessa fattagli.
Meuccio, rassicurato, dopo lo spavento, gli domandò se era perduto. Al che il morto rispose che erano perdute le cose che non si trovavano più : egli non poteva essere lì, se fosse perduto.
Meuccio precisò che voleva sapere se l’amico era tra le anime dannate nel fuoco dell’inferno. E Tintoccio rispose che no, ma ,per i peccati commessi, era in gravissime e angosciose pene.
Meuccio domandò, in particolare, quali erano le pene che nell’aldilà venivano date per i peccati che si commettevano sulla terra e l’amico gliele disse tutte. Poi domandò se poteva fare qualche cosa per lui e il morto rispose che poteva far dire delle messe, delle preghiere e fare delle elemosine, perché quelle cose giovavano molto ai morti. Meuccio promise di farlo volentieri.
Prima che Tingoccio se ne andasse, Meuccio si ricordò della comare e, alzato un po’ il capo, gli chiese “Tingoccio, ora che mi ricordo, quale pena ti è stata data di là per la comare, con la quale giacevi quando eri di qua?”.
E Tingoccio rispose “Fratello mio, com’io giunsi di là, trovai uno che conosceva a memoria tutti i miei peccati, che mi ordinò di andare in quel luogo nel quale piansi le mie colpe tra mille pene.Lì trovai molti compagni condannati alla mia stessa pena. Stando con loro, mi ricordai di ciò che avevo fatto con la comare e, temendo che mi fosse data una pena ancora maggiore, sebbene fossi già nel fuoco ardente, tremavo di paura.
Sentendo ciò, uno che mi stava a fianco mi chiese perché tremavo ,stando nel fuoco. Gli risposi che avevo gran paura del giudizio per un peccato molto grave che avevo commesso, cioè di essere giaciuto con una comare, tanto che ne morii scorticato. Egli, ridendo di ciò, mi disse che nell’Inferno non si teneva alcun conto delle comari. Perciò potevo stare tranquillo. Udendo ciò, mi rassicurai”.
Infine, avvicinandosi il giorno, salutò il compagno e se ne andò via.
Meuccio, udito che di là non si teneva conto delle comari, cominciò a ridere dei suoi timori, lasciata la sua ignoranza, divenne più saggio.
Se frate Rinaldo avesse saputo quelle cose, non avrebbe avuto bisogno di filosofeggiare tanto, quando convertì ai suoi piaceri la sua buona comare.

Si era alzato uno Zefiro perché si era ormai al tramonto, quando il re ,finita la sua novella, toltosi la corona dalla testa, la pose sul capo della Lauretta, incoronandola regina della brigata.
La Lauretta, divenuta regina, fece chiamare il siniscalco e gli ordinò di mettere al più presto le tavole nella piacevole valle, affinchè potessero, poi, tornare con calma al palazzo.
Gli spiegò, ancora, cosa dovesse fare durante il suo regno.
Quindi disse che Dioneo, il giorno precedente, aveva stabilito che in quella giornata si ragionasse delle beffe che le donne facevano ai mariti. Ella, se non avesse temuto di sembrare un cagnolino che si voleva vendicare, avrebbe proposto che il giorno dopo si ragionasse delle beffe che gli uomini facevano alle proprie mogli.
Ma, tralasciando la vendetta, stabiliva che ciascuno pensasse a dire delle beffe che, continuamente, o donna a uomo ,o uomo a donna, o un uomo ad un altro uomo si facevano.
Era sicura che il raccontare sarebbe stato molto piacevole.
Detto ciò, si alzò e licenziò tutta la brigata fino a cena.
Alzatisi tutti, alcuni, a piedi scalzi, andarono nell’acqua, altri passeggiavano sotto gli alberi.
Dioneo e Fiammetta, cantarono insieme di Arcita e Palemone e, così, tutti passarono il tempo piacevolmente fino all’ora di cena.
Giunta l’ora, postisi a tavola intorno al laghetto, cenarono con allegria al canto degli uccelli, rinfrescati da un dolce venticello che spirava tra quelle colline.
Tolte le tavole, dopo aver girato un po’ per la valle, essendoci ancora il sole, così come piacque alla regina, con passo lento ripresero il cammino verso la dimora. Chiacchierando e scherzando ,giunsero al bel palazzo che era quasi notte; lì cacciarono la fatica del breve cammino con freschissimi vini e con dolciumi.
Intorno alla bella fontana subito alcuni si misero a danzare al suono della cornamusa di Tindaro, altri a cantare, accompagnati da altri strumenti. Alla fine la regina comandò a Filomena di cantare una canzone.
E Filomena cominciò a cantare un canto che ricordava la sua triste partenza dal luogo dove si trovava il suo innamorato. Sperava di ritornare presto colà e di ritrovarvi il suo signore, che l’aveva infiammata, il cui ricordo non le dava pace né giorno, né notte.Quella speranza dava conforto al suo animo dolente e le faceva ritrovare il suo equilibrio, al momento smarrito. Chiedeva al suo caro bene di dirle quando sarebbe giunto da lei. Il suo ritorno doveva essere immediato ed egli si doveva trattenere a lungo con lei, ferita da Amore. Ella l’avrebbe trattenuto , non l’avrebbe più fatto partire e avrebbe soddisfatto con i baci il suo desiderio. Altro non voleva dire, lo pregava di andare presto ad abbracciarla. Il solo pensiero del ritorno dell’uomo amato l’induceva a cantare.
La canzone fece pensare a tutta la brigata che Filomena avesse un nuovo amore.
Tanta era la felicità che emanava al vederla, che provocò l’invidia di alcuni dei presenti.
Finita la canzone, la regina si ricordò che il giorno seguente era venerdì. Allora disse a tutti che l’indomani era il giorno consacrato alla passione di Cristo. Per questo , seguendo l’esempio dato da Neifile quando era regina, si dovevano  astenere dal piacevole novellare, per dedicarsi alla preghiera, sia il venerdì che il sabato seguente,
ritenendo ciò utile per la salute delle loro anime.
Il devoto discorso della regina piacque a tutti che ,congedati, essendo già notte inoltrata, se ne andarono a riposare. 

Finisce la Settima Giornata del Decameron ; incomincia l’Ottava ,nella quale, mentre è regina Lauretta, si ragiona di quelle beffe che ogni giorno o donna a uomo, o uomo a donna o l’uno uomo all’ altro si fanno.  

