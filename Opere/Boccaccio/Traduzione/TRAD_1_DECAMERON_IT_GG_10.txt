Ancora erano vermiglie alcune nuvolette ad occidente, mentre quelle ad oriente erano diventate splendenti, simili all’oro per i raggi solari che, avvicinandosi, le ferivano, quando Panfilo, svegliatosi, fece chiamare le donne e i suoi compagni.
Riuniti tutti, decise con loro dove potessero andare per divertirsi. Poi, accompagnato da Filomena e da Fiammetta, si avviò, seguito da tutti gli altri.
Conversando piacevolmente del loro futuro, passeggiarono a lungo. Fecero un ampio giro, e, quando il sole cominciò a riscaldare troppo, ritornarono al palazzo. Qui si disposero intorno alla fontana e chi volle bevve un po’,dopo che erano stati sciacquati i bicchieri.
Poi, tra le piacevoli ombre del giardino, andarono scherzando fino all’ora di pranzo. Dopo aver mangiato e dormito, come solevano fare, si riunirono dove piacque al re, il quale comandò a Neifile di raccontare la prima novella della giornata.
Neifile volentieri incominciò.



Un cavaliere è al servizio del re di Spagna, gli sembra di essere mal ricompensato, ; il re con grande sicurezza gli mostra che non è stata colpa sua, ma della malvagia fortuna del cavaliere, donandogli poi molto generosamente.

Neifile ringraziò il re perché l’aveva invitata a narrare per prima di atti di magnificenza, la quale, come il sole dà al cielo bellezza e ornamento, così dà luce ad ogni altra virtù.
Aggiunse che avrebbe raccontato una novella assai leggiadra, che sarebbe stato utile ricordare.
Un tempo in Firenze, tra tanti valorosi cavalieri, ve ne era uno, forse il migliore, di nome messer Ruggieri de’ Figiovanni, il quale era ricco e nobile di animo.
Egli, considerata la qualità del vivere e dei costumi del suo tempo in Toscana, vedendo che se fosse rimasto lì il suo valore non sarebbe mai stato apprezzato, decise di andarsene per un certo tempo al servizio di Alfonso, re di Spagna. La fama del valore del re superava quella di tutti gli altri signori di quel tempo.
Se ne andò, dunque in Ispagna, fornito onorevolmente di armi, cavalli e servitù ,e fu ricevuto cortesemente
dal re.
Dimorando colà messer Ruggieri, vivendo splendidamente e facendo imprese d’armi meravigliose, si fece presto conoscere come uomo valoroso.
Vivendo in Spagna per un buon periodo, osservando le maniere del re, si accorse che il sovrano donava castelli, città e baronie ora all’uno, ora all’altro con poco discernimento, dandoli a chi non valeva nulla. A lui , che ben conosceva il proprio valore, non aveva donato nulla.
Ritenne che ciò sminuisse la sua fama, perciò decise di partire e domandò commiato al re.
Il re glielo concesse e gli donò, perché la cavalcasse, un’ottima mula, la più bella che aveva, la quale fu molto utile al cavaliere, dato il lungo cammino che doveva fare.
Il re ordinò, poi, ad un suo servitore di accompagnare messer Ranieri, con discrezione, come se non fosse stato mandato dal sovrano , con l’incarico di farlo parlare e di riferigli poi tutto quello che il giovane aveva detto di lui durante il viaggio. Gli ordinò, ancora, di far ritornare indietro messer Ranieri il giorno dopo.
Il servitore, con molta prudenza, come il cavaliere si mise in viaggio, gli si affiancò, facendogli credere che andava verso l’Italia.
Cavalcarono insieme, messer Ruggieri sulla mula donatagli dal re , e l’altro, parlando del più e del meno.
Quasi alla terza ora (alle nove circa) messer Ruggieri decise di dare riposo alle bestie.
Entrati in una stalla, tutte le bestie, ad eccezione della mula, defecarono.
Proseguendo il cammino, giunsero ad un fiume. Qui, mentre abbeveravano le loro bestie, la mula defecò nel fiume. Vedendo ciò messer Ruggieri disse “ Che Dio ti punisca, bestia, ché tu sei fatta come il signore che a me ti donò”.
Il servitore raccolse quelle parole,e, in tutta la giornata, udì soltanto parole di somma lode in favore del re.
La mattina dopo, mentre stavano per partire verso la Toscana, il servitore riferì al cavaliere il comando del re e Ruggieri  immediatamente ritornò indietro.
Il re seppe subito quello che egli aveva detto alla mula, lo fece chiamare e gli chiese perché aveva paragonato lui alla mula o meglio la mula a lui.
Il giovane, con sincerità, gli disse “ Signor mio, io la paragonai a voi perché come voi donate dove non dovreste e non date dove dovreste, così ella non defecò dove era opportuno e, invece, defecò dove non era opportuno”.
Allora il re rispose “ Messer Ruggieri ,il non avervi donato, come ho donato a molti che a paragone di voi non valgono niente, non è stato dovuto al fatto che non abbia stimato voi valorosissimo cavaliere e degno di grandi doni . La colpa è stata della vostra fortuna che non me lo ha permesso. E’ stata lei a peccare, non io. Adesso vi dimostrerò che dico la verità”.
A lui Ruggieri rispose “ Signor mio, non mi turbo perché non ho ricevuto da voi alcun dono perché non ne avevo bisogno, essendo già molto ricco. Ma sono addolorato perché non ho avuto da voi alcun riconoscimento del mio valore. Accetto la vostra giustificazione e sono pronto a vedere ciò che volete fare, sebbene credo che non ce ne sia bisogno”.
Il re lo condusse, dunque, in una grande sala, dove erano due forzieri serrati e, alla presenza di molti, gli disse
“ Messer Ruggieri, in uno di questi forzieri vi è una corona, lo scettro ,il pomo reale e tutti i miei gioielli, l’altro è pieno di terra. Prendetene uno, quello che avrete preso sarà vostro .Potrete vedere chi è stato ingrato verso il vostro valore, se io o la vostra fortuna “.
Messer Ruggieri, visto che il re così desiderava, ne prese uno.
Il re comandò che fosse aperto e tutti videro che era pieno di terra.
Allora il sovrano, ridendo, disse “ Potete, dunque, ben vedere, messer Ruggieri, quello che vi dico della fortuna.
Ma poiché il vostro valore merita un riconoscimento, io mi opporrò alle sue forze. So che voi non volete diventare spagnolo, perciò non vi voglio donare né castelli, né città in Spagna. Voglio, invece, che sia vostro quel forziere che vi tolse la fortuna, per farle un dispetto, affinchè lo portiate nelle vostre contrade a testimonianza del vostro valore e vi possiate ,meritatamente, gloriare dei miei doni con i vostri vicini”.
Messer Ruggieri lo prese e rese grazie al re come si conveniva.
Lieto con il forziere se ne ritornò in Toscana.


Ghino di Tacco cattura l’abate di Cluny, lo cura del male allo stomaco e poi lo lascia libero; tornato alla corte di Roma, l’abate riconcilia Ghino con il papa Bonifacio VIII, che lo nomina priore dell’Ordine degli Spedalieri.

Era già stata lodata la magnificenza che il re Alfonso aveva dimostrata nei confronti del cavaliere fiorentino, quando il re ordinò ad Elissa di continuare.
Elissa subito obbedì, dicendo che sicuramente il re Alfonso era stato degno di lode, avendo usato la sua magnificenza nei confronti del cavaliere.
Ella, dal canto suo, voleva raccontare di un religioso che aveva usato una ammirevole magnificenza verso una persona che se l’avesse trattata come un nemico, nessuno l’avrebbe potuto biasimare.
Sicuramente la magnificenza del re era stata virtù, quella del religioso miracolo, perché si sapeva bene che i chierici erano più avari delle donne, nemici di ogni liberalità. E , sebbene ogni uomo desiderava vendetta delle offese ricevute, i religiosi, come si poteva vedere, benché predicassero la pazienza e il perdono delle offese, più focosamente degli altri si lasciavano andare ad essa.
Nella novella che avrebbe narrato, avrebbero potuto conoscere la magnificenza del religioso.
Ghino di Tacco, molto famoso per la sua forza e per le sue ruberie, fu nemico dei conti di Santafiore, cacciato da Siena, fece ribellare il castello di Radicofani  alla Chiesa di Roma.
Abitando lì, faceva derubare dai suoi masnadieri chiunque passava da quelle parti.
Mentre era papa Bonifacio VIII, giunse a Roma, alla corte papale, l’abate di Cluny, che era ritenuto uno dei più ricchi prelati del mondo. Durante il soggiorno romano si ammalò di stomaco.
Dai medici gli fu consigliato di andare ai bagni di Siena, dove sarebbe sicuramente guarito.
Il Papa gli diede il permesso ed egli si mise in cammino, con un gran seguito di masserie, di muli da soma, di cavalli e di servitori, senza tener in conto le ruberie di Ghino.
Ghino di Tacco, avuta notizia di quel viaggio, preparò l’agguato e, senza che gli sfuggisse neppure un servitorello, circondò l’abate con tutto il suo seguito. Fatto ciò, mandò dal prelato il più istruito dei suoi uomini, che lo invitò cortesemente ad andare con lui al castello di Ghino.
L’abate, udendo ciò,infuriato rispose che non voleva avere niente a che fare con quelli come Ghino, ma voleva andare avanti e voleva vedere chi glielo poteva impedire.
L’ambasciatore umilmente gli disse che si trovava in un luogo in cui si  temeva soltanto la forza di Dio e le scomuniche e le interdizioni non erano tenute in nessun conto. Per questo la cosa migliore era di obbedire a Ghino.Mentre egli parlava i masnadieri avevano circondato tutto il luogo.
L’abate, catturato con tutti i suoi, si avviò verso il castello, con tutta la sua brigata.
Come Ghino aveva ordinato, fu messo, tutto solo, in una cameretta del palazzo, assai buia e scomoda, mentre tutti gli altri uomini del suo seguito furono sistemati decorosamente, secondo il rango. I cavalli e tutte le masserizie furono messi al sicuro, senza che fosse toccato nulla.
Fatto ciò ,Ghino si recò dall’abate e gli disse “ Messer Ghino, di cui siete ospiti, mi manda a pregarvi di dirgli dove andavate e per quale ragione”.
L’abate che, saggiamente,aveva già deposta la superbia, gli disse dove andava e perché.
Ghino, dopo aver ascoltato, si allontanò e pensò di volerlo guarire senza i bagni di Siena.
Fece accendere nella cameretta un gran fuoco e non tornò da lui fino alla mattina seguente. Allora gli portò, in una tovaglia bianchissima ,due fette di pane arrostito e un grosso bicchiere di vernaccia di Corniglia, quella dell’abate stesso. Poi disse all’abate “Messere, quando Ghino era più giovane studiò medicina e dice che non aveva trovato nessuna cura per il mal di stomaco migliore di quella che vi farà, della quale queste cose sono l’inizio; perciò prendetele e state tranquillo”.
Il religioso, che aveva più fame che voglia di discutere, anche se malvolentieri, mangiò il pane e bevve la vernaccia.
Poi disse molte altre cose e fece molte domande. Soprattutto chiese di poter vedere Ghino, il quale, celando la sua identità, lasciò cadere alcune domande perché inutili, ad alcune rispose e disse che Ghino, appena possibile, sarebbe andato a visitarlo.
Detto ciò, partì e ritornò il giorno dopo con la stessa quantità di pane arrostito e di vernaccia. E così tenne l’abate per molti giorni, finchè non si accorse che costui aveva mangiato fave secche, messe lì apposta e di nascosto. Gli disse, poi, che Ghino voleva sapere come stava con lo stomaco.
L’abate rispose che gli sembrava di star bene, eccetto il fatto che era prigioniero. Non desiderava altro che di mangiare, tanto bene l’avevano guarito le sue cure.
Ghino, dunque, fece sistemare, per lui e i suoi servitori, una bella stanza con le stesse masserie che aveva portato e fece apparecchiare un gran banchetto ,al quale fu invitato a partecipare tutto il seguito del religioso.
Il mattino seguente si recò da lui e gli disse “Messere, poiché vi sentite bene, è ora di uscire dall’infermeria”.
Poi lo prese per mano e lo condusse nella stanza apparecchiata, lasciandolo con i suoi.
L’abate si confortò e raccontò ai suoi quale fosse stata la sua vita nel castello, mentre, al contrario, tutti dissero che erano stati trattati splendidamente.
Venuta l’ora di mangiare, all’abate e a tutti gli altri furono serviti buone vivande e ottimi vini, senza che Ghino si facesse ancora riconoscere.
Dopo un certo tempo Ghino fece portare nella sala molti bagagli e nel cortile sotto la sala fece sistemare tutti i  cavalli, anche il più misero ronzino  Poi andò dall’abate e gli chiese se si sentiva bene e credeva di poter cavalcare.
L’altro rispose che era forte e del tutto guarito dal mal di stomaco e sarebbe stato meglio se fosse stato fuori delle mani di Ghino.
Allora Ghino lo fece accostare ad una finestra ,da cui poteva vedere tutti i suoi cavalli, e disse “ Messer abate, dovete sapere che l’essere un nobile uomo, l’essere stato cacciato dalla propria casa, l’essere povero ed avere molti nemici potenti, hanno costretto Ghino di Tacco, che sono io, ad essere brigante e nemico della Corte di Roma, per difendere la propria vita e la propria nobiltà.
Poiché mi sembrate un signore valente e poiché vi ho guarito dal mal di stomaco, non voglio trattarvi come farei con un altro, al quale prenderei quello che volessi. Scegliete voi, conoscendo le mie necessità, lasciate ciò che volete. Tutte le vostre cose sono davanti a voi e i vostri cavalli sono nella corte, come potete vedere.
Perciò prendete, come vi piace, e la parte e il tutto. D’ora in poi potete andare o rimanere, come vi piace”.
L’abate si meravigliò che un ladro di strada parlasse con parole così nobili e gli piacque molto.
Subito l’ira e lo sdegno si tramutarono in benevolenza e ,divenuto di tutto cuore amico di Ghino, corse ad abbracciarlo, dicendo “ Giuro, in nome di Dio, che,per guadagnare l’amicizia di un uomo come ormai ritengo che tu sia ,sopporterei di ricevere molte maggiori ingiurie rispetto a quelle che mi è sembrato che tu mi abbia fatto. Sia maledetta la fortuna che ti costringe ad un mestiere così dannoso”.
Poi, prese soltanto pochissime cose necessarie, gli lasciò tutte le altre e se ne tornò a Roma.
Il Papa aveva saputo della cattura dell’abate e se ne era rammaricato molto. Quando lo vide gli chiese se i bagni gli avevano giovato.
L’abate, sorridendo, gli rispose “ Santo padre, più vicino dei bagni, trovai un valente medico, che mi ha guarito ottimamente”. E gli raccontò il modo, di cui il Papa rise.
Continuando a parlare, l’abate, spinto dalla magnificenza del suo animo, chiese una grazia.
Il Papa ,credendo che volesse chieder altro, generosamente si offrì di fare ciò che gli veniva chiesto.
L’abate allora disse “ Santo Padre, io intendo domandarvi che voi concediate la vostra grazia a Ghino di Tacco, mio medico. Di quanti uomini valorosi ho conosciuto, e ne ho conosciuti tanti, egli è certamente uno dei migliori.Il male che egli fa ritengo che sia più un peccato della fortuna che suo. Se mutate la fortuna dandogli qualche cosa, grazie alla quale possa vivere secondo il suo stato, non dubito che, in poco tempo, egli sembrerà a voi, quello che sembra a me”.
Il Papa ,udendo ciò, essendo di animo grande e amante degli uomini valorosi, disse che l’avrebbe fatto, se era un uomo di tanto valore. Invitò ,pertanto, l’abate a farlo andare di lui ,senza pericolo.
Ghino, dunque, si recò a corte sicuro, come volle il suo protettore.
Quando fu al cospetto del Papa, il Santo Padre apprezzò il suo valore, si riconciliò con lui e gli donò la grande prioria dell’ordine degli Spedalieri, di cui l’aveva nominato cavaliere.
Fu amico e servitore della Santa Chiesa e amico dell’abate di Cluny finchè visse.

Mitridanes, invidioso della cortesia di Natan, va da lui per ucciderlo. Senza conoscerlo si imbatte in lui e, informato dallo stesso Natan sul modo, lo trova in un boschetto, come aveva stabilito; riconoscendolo si vergogna e diviene suo amico.

A tutti sembrò di aver udito una cosa simile ad un miracolo e cioè che un religioso avesse compiuto una cosa con magnificenza.
Terminati i ragionamenti delle donne, il re comandò a Filostrato che continuasse.
Il giovane, prontamente, incominciò dicendo che grande era stata la magnificenza del re di Spagna e, cosa mai udita prima, quella dell’abate di Cluny. Ma non meno meraviglioso sarebbe sembrato loro udire che un uomo , per liberalità, dispose di offrire il proprio sangue, anzi il proprio respiro ad un altro, che lo desiderava, e l’avrebbe fatto se l’altro l’avesse voluto, così come il narratore intendeva dimostrare con la sua favoletta.
Era certissimo, se si prestava fede ad alcuni genovesi che erano stati in quei luoghi, che nel Catai ci fu, un tempo, un uomo di origini nobili, ricchissimo, chiamato Natan. Dimorava vicino a una strada per la quale necessariamente dovevano passare sia quelli che da Ponente volevano andare verso Levante, sia quelli che andavano da Levante verso Ponente.
Poichè era di animo grande e liberale e desiderava essere conosciuto per le sue azioni, avendo presso di sé molti artigiani, fece costruire, in pochissimo tempo, uno dei più belli e ricchi palazzi che si fossero mai visti.
In esso fece porre tutte le cose utili per ricevere e onorare i gentiluomini. E accoglieva e onorava cortesemente, con il suo numeroso seguito, con garbo e con feste, chiunque passava di lì.
E seguì quella abitudine per molto tempo, tanto che divenne famoso non solamente al Levante, ma in quasi tutto il Ponente.
Egli era già pieno di anni, ma non si era ancora stancato di fare cortesie, quando la sua fama giunse alle orecchie di un giovane chiamato Mitridanes, di un paese non lontano dal suo.
Il giovane si sentiva non meno ricco di Natan ed era diventato invidioso della fama e della virtù del vecchio.
Si propose, perciò, di annullare o di offuscare con la sua liberalità quella di Natan.
Fece costruire, dunque, un palazzo simile a quello di Natan, cominciò a fare cortesie a chiunque passava di lì ed in poco tempo divenne molto famoso.
Un giorno, mentre se ne stava tutto solo nella corte del suo palazzo, una femminetta, entrata da una delle porte del palazzo, gli chiese l’elemosina e la ebbe; ritornò per una seconda porta e la ebbe; continuò ad andare ed ancora l’ebbe, finchè non giunse alla dodicesima porta.
Quando tornò per la tredicesima volta, Mitridanes le disse “ Buona donna, tu sei molto zelante nella tua richiesta”. Nonostante ciò fece l’elemosina.
La vecchierella, udite quelle parole, disse “ O liberalità di Natan, quanto sei meravigliosa ! Per le trentadue porte che ha il suo palazzo, così come questo, io sono entrata per chiedergli l’elemosina.  Egli non dimostrò mai di avermi riconosciuta e sempre me la diede. Qui sono venuta solo per tredici volte e mi hai riconosciuta e rimproverata”. Così dicendo partì e non ritornò più.
Mitridanes, udite le parole della vecchia, ritenne che ogni elogio rivolto alla fama di Natan sminuisse la sua. Preso dall’ira cominciò a chiedersi quali grandi cose potesse fare per superare la liberalità di Natan, se non gli si poteva avvicinare neppure nelle piccole. Pensò che l’unico modo era di toglierlo dalla terra.
Visto che la vecchiaia non se lo portava via, doveva provvedere personalmente, con le sue stesse mani, senza indugiare.
Presa questa decisione, senza comunicarla a nessuno, montato a cavallo con pochi uomini, dopo tre giorni giunse dove abitava Natan.
Ordinò ai compagni di stabilirsi lì fino a nuovo ordine e di fingere di non conoscerlo.
Poi, rimasto solo, sul far della sera, giunse vicino al bel palazzo e trovò Natan, tutto solo, che, vestito modestamente, se ne andava a passeggio. A lui ,non conoscendolo, chiese dove abitava Natan.
Natan, lietamente,rispose che ,in quella zona, nessuno lo sapeva meglio di lui, perciò ce l’avrebbe subito condotto.
Il giovane lo ringraziò, precisando che non voleva esser visto, né conosciuto da Natan.
L’uomo lo rassicurò che così avrebbe fatto, se gli piaceva.
Smontato il giovane da cavallo, entrambi se ne andarono fino al bel palazzo di Natan, conversando molto piacevolmente.
Ivi giunti ,Natan fece prendere da un suo servitore il cavalli di Mitridanes, gli si accostò all’orecchio e gli ordinò di non svelare al giovane la sua identità. Tale ordine fu dato a tutti gli abitanti del palazzo.
Entrati nel palazzo, alloggiò Mitridanes in una bellissima camera, servito da pochi, dove nessuno lo vedeva, lo fece onorare ed egli stesso gli tenne compagnia.
Mentre stavano insieme, il giovane, con la reverenza dovuta a un padre, gli domandò chi egli fosse.
Il vecchio rispose che era un umile servitore di Natan, che era stato al servizio di lui fin dalla fanciullezza ed era invecchiato con lui,né il padrone lo aveva mai fatto salire di grado; perciò se ogni altro uomo lo poteva lodare, egli non lo poteva fare.
Le parole da lui dette fecero nascere in Mitridanes la speranza di poter avere un consiglio e un aiuto per attuare la sua intenzione.
A lui, cortesemente, Natan domandò chi fosse e per quale motivo fosse andato fin lì. Gli promise di aiutarlo per quanto potesse.
Mitridanes indugiò un po’ a rispondergli, infine decise di fidarsi di lui e con un lungo giro di parole chiese la sua fiducia, il suo consiglio e il suo aiuto.
Poi gli disse chi era,perché era venuto ed, infine, gli svelò ogni cosa.
Natan, udendo i ragionamenti e le crudeli intenzioni del giovane, impallidì, ma, senza indugio, con coraggio e con fermezza ,gli rispose “ Mitridanes, tuo padre fu un nobile uomo, dal quale tu non ti discosti, volendo compiere una così alta impresa, cioè di essere generoso e liberale con tutti.
Molto apprezzo l’invidia che provi per la virtù di Natan, perché se ci fossero molte invidie del genere nel mondo, che è miserissimo, esso diventerebbe molto migliore.
Terrò nascosto a tutti quello che intendi fare, ma ti posso dare un consiglio molto utile, che è questo. Puoi vedere, a circa mezzo miglio da qui, un boschetto, nel quale Natan si reca quasi tutte le mattine ,da solo, per passeggiare a lungo, quindi è cosa facile per te trovarlo e fare quello che vuoi.
Se lo uccidi, perché tu possa ritornare a casa tua senza difficoltà, devi andare non per la via dalla quale venisti, ma per quella che vedi uscir fuori dal bosco a sinistra. Quella, infatti, è un po’ meno selvaggia, più vicina a casa tua e per te più sicura”.
Mitridanes, ricevuta l’informazione ed essendosi Natan allontanato, mandò a dire, cautamente, ai suoi compagni dove lo dovessero aspettare il giorno seguente.
Quando giunse il nuovo giorno, dal canto suo, Natan, non avendo mutato il consiglio dato al giovane, se ne andò al boschetto per morire.
Mitridanes, presi l’arco e la spada, montato a cavallo, andò al boschetto e vide Natan che passeggiava, solo soletto. Decise di volerlo vedere e sentir parlare, prima di ucciderlo. Corse verso di lui, lo prese per la benda che aveva sul capo e disse “ Vegliardo ,sei morto”.
Natan rispose soltanto “ Dunque l’ho meritato”.
Il giovane, udita la voce, lo guardò e subito riconobbe che era colui che l’aveva accompagnato familiarmente e fedelmente consigliato. Perciò la sua ira e il suo furore caddero e si convertirono in vergogna.
Gettò la spada, che aveva sguainato per ferirlo, smontò da cavallo e, piangendo, si gettò ai piedi di Natan e disse “Riconosco, carissimo padre, la vostra liberarità, considerando con quanta prudenza siete venuto a darmi il vostro spirito che io, senza alcuna ragione, desideravo avere.
Ma Dio, più attento al mio bene che io stesso,al momento opportuno ,mi ha aperto gli occhi, che la misera invidia mi aveva serrati. Quanto più considero che voi siete stato pronto a compiacermi, tanto più mi riconosco debitore della penitenza per il mio errore.
Dunque, prendete su di me la vendetta che considerate giusta per il mio peccato”.
Natan lo fece alzare in piedi, teneramente lo abbracciò e baciò e gli disse “ Figlio mio, la tua impresa ,che vuoi chiamare malvagia o altrimenti, non deve essere perdonata, perché la volevi attuare non per odio ma per essere ritenuto migliore. Vivi ,dunque, sicuro del mio affetto e sappi con certezza che non vive nessun uomo che ti ami quanto ti amo io. Ho riguardo per la nobiltà del tuo animo, il quale si è dedicato non nell’ammassar denari, come fanno i miseri, ma a spendere quelli ammassati.
Non ti vergognare di aver desiderato di uccidermi per divenire famoso e non pensare che mi meravigli.
Gli imperatori e i re non hanno quasi altra arte ( compito) che uccidere, non un solo uomo,come volevi tu, ma infiniti, ed ardere paesi e abbattere città, per ampliare i loro regni e, di conseguenza, la loro fama.
Perciò, se, per diventare famoso, volevi uccidere un solo uomo, non facevi una cosa straordinaria, né nuova, ma una cosa fatta molto spesso”.
Mitridanes ,non scusando il suo perverso desiderio, ma apprezzando la scusa trovata dal saggio per esso, alla fine aggiunse che si meravigliava molto che Natan fosse disposto a morire e gli avesse consigliato come fare per ucciderlo.
E Natan rispose “Mitridanes, non voglio che ti meravigli della mia libera decisione di aiutarti a fare quello che avevi deciso. Nessuno capitò mai a casa mia che non fosse accontentato da me nelle sue richieste.
Venisti tu, desideroso della mia vita, ed io , sentendotela chiedere, decisi di donartela, affinchè tu non fossi l’unico ad allontanarti senza aver ottenuto ciò che chiedevi. Perciò ti diedi il consiglio utile a prendere la mia vita e a non perdere la tua.
Ancora adesso ti dico e ti prego di prenderla, se ti piace. Io non so come spenderla meglio. L’ho adoperata già per ottanta anni e l’ho usata nelle cose che mi piacevano e mi davano consolazione.
So bene che, seguendo il corso della natura, come avviene per gli uomini e per le altre cose, essa mi può essere lasciata, ormai, per poco tempo. Ritengo, dunque, preferibile donarla a te, come ho sempre donato e speso tutti i miei tesori, che conservarla fino a quando, contro la mia volontà, mi mi sarà tolta dalla natura.
E’ un piccolo dono donare cento anni, ancora più piccolo donarne sette o otto, che possa ancora avere.
Prendila, se ti piace, te ne prego. Mentre sono vissuto, non ho mai trovato nessuno che la desiderasse, e non so quando potrò trovare un altro, se non la prendi tu che me la chiedi. Seppure dovessi trovare qualcuno che me la chieda, quanto più tempo  passa, tanto più essa perderà di valore. Perciò, prima che divenga più vile, prendila tu, te ne prego”.
Mitridanes , vergognandosi, gli rispose che solo Dio poteva togliere a Natan una cosa così cara com’era la sua vita, che egli non desiderava più come prima.Aggiunse che , se avesse potuto, avrebbe aggiunto gli anni di Natan ai suoi.
Subito Natan disse “ Vuoi veramente aggiungere i miei anni ai tuoi? E vuoi permettere a me di prendere le tue cose, il che, cioè prendere le cose altrui, io non feci mai? “.
Immediatamente Mitridanes rispose di si.
“ Dunque” disse Natan “ farai come ti dico. Tu, giovane come sei, resterai qui, nella mia casa e ti chiamerai Natan, io me ne andrò nella tua e mi farò chiamare Mitridanes”.
Allora il giovane rispose “ Se io sapessi operare bene come voi fate e avete fatto, prenderei, senza pensarci troppo, quello che mi offrite. Ma temo che le mie opere potrebbero diminuire la fama di Natan ed io non voglio guastare negli altri ciò che non so aggiustare in me. Dunque non accetterò”.   
Dopo aver molto piacevolmente discusso, ritornarono al palazzo.
Lì Natan ospitò con grandi onori ,per molti giorni, Mitridanes, spingendolo col suo ingegno e il suo sapere verso nobili obiettivi.
Alla fine ,Mitridanes ,ormai consapevole che non avrebbe mai potuto superare Natan in liberalità, decise di ritornare a casa.

Messer Gentile dei Carisendi, venuto a Modena, trae fuori dal sepolcro una donna da lui amata, seppellita come morta; la quale, ripresasi, partorisce un figlio maschio, e messer Gentile restituisce lei e il figliuolo a Niccoluccio Caccianimico, marito di lei.

Sembrò a tutti una cosa strordinaria che un uomo volesse offrire la propria vita. Tutti affermarono che Natan aveva superato la magnificenza del re di Spagna e dell’abate di Cluny.
Dopo che furono dette molte altre cose, il re si volse verso Lauretta, invitandola a narrare.
Lauretta immediatamente incominciò, dicendo che le cose che erano state raccontate fino a quel momento erano senz’altro magnifiche e belle, ma era giunto il momento di metter mano ai fatti d’amore, che offrivano una grande quantità di materiali.L’età dei componenti della brigata spingeva proprio a ciò.
Ella voleva ,dunque, raccontare la magnificenza fatta da un innamorato. Essa ,considerata ogni cosa, non sarebbe sembrata minore di quelle già raccontate.
Infatti i tesori si potevano donare, le inimicizie dimenticare, offrire la propria vita, ma era molto più grande mettere il proprio amore e la propria fama in mille pericoli per poter possedere la cosa amata.
Vi fu, dunque, in Bologna, nobilissima città della Lombardia, un cavaliere molto conosciuto per il suo valore e per la nobiltà di sangue, chiamato messer Gentile Carisendi.
Egli si innamorò di una gentildonna, di nome madonna Catalina, moglie di Niccoluccio Caccianimico.
Poiché non era corrisposto dalla donna, nominato podestà, se ne andò a Modena.
Mentre Niccoluccio non era a Bologna e la moglie, che era gravida, era andata a stare in un possedimento a tre miglia dalla città, un’improvvisa malattia, molto grave, la colse e spense in lei ogni segno di vita, tanto che dal medico fu giudicata morta.
Le sue parenti più strette dissero che ella era gravida da poco tempo, per cui il bimbo che aveva in grembo non poteva ancora essere perfetto. Senza darsi più pensiero la seppellirono, dopo aver molto pianto, nel cimitero di una chiesa lì vicino. 
La cosa fu riferita immediatamente a messer Gentile, che, sebbene non avesse ricevuto da lei alcuna attenzione, ne soffrì molto. Egli disse tra sé “ Ecco, madonna Catalina, tu sei morta. Mentre vivesti non potei avere da te nemmeno uno sguardo. Ora che non ti puoi difendere perché sei morta, voglio rubarti almeno un bacio”.
Detto questo, di nascosto, con un suo servitore, montato a cavallo, senza fermarsi, giunse dov’era seppellita la donna e, aperta la sepoltura, vi entrò. Si pose a giacere al suo fianco, accostò il suo viso a quello della donna, e più volte la baciò ,piangendo.
Ma, come spesso capitava, l’appetito degli uomini non si saziava mai, ma desiderava sempre di più, soprattutto quello degli amanti. Decise di non trattenersi e, dato che si trovava lì, di toccarle un poco il petto, che non aveva mai toccato e mai più avrebbe avuto occasione di toccare.
Spinto da tale desiderio le mise la mano in seno e ve la tenne per un po’ di tempo.
Gli parve, allora, di sentire battere debolmente il cuore di lei. Cacciata la paura, prestò più attenzione e si accorse che certamente ella non era morta ,sebbene il battito fosse molto debole. Quanto più dolcemente potè, aiutato dal suo servitore, la trasse fuori dal sepolcro e, messala sul cavallo, in segreto la condusse a casa sua a Bologna.
Era lì la madre di Gentile, donna saggia e prudente, alla quale il figlio raccontò ogni cosa. Provando pietà, in silenzio, ella preparò un gran fuoco e un bel bagno caldo e riportò la donna in vita.
Come madonna Catalina rinvenne emise un gran sospiro e chiese dove si trovasse.
La madre del giovane la rassicurò. Mentre madonna Catalina si guardava intorno, non riconoscendo il luogo dove si trovava, sorpresa di vedere messer Gentile, l’uomo le raccontò ogni cosa.
Ella, addolorata, lo ringraziò e lo pregò, in nome dell’amore che le portava, di non mancare di rispetto né a lei, né a suo marito, mentre si trovava in quella casa, e, al momento opportuno, di lasciarla ritornare nella propria dimora .
Al che messer Gentile rispose “ Madonna, qualunque cosa abbia desiderato nel passato, adesso e in futuro, dopo che Dio mi ha concesso la grazia, per merito del mio amore, di riportarvi in vita dalla morte, intendo trattarvi come una cara sorella. Ma il beneficio che questa notte vi ho recato merita un premio. Perciò voglio che mi accordiate la grazia che vi domanderò”.
La donna, cortesemente, rispose che era pronta a soddisfare ogni richiesta onesta.
Messer Gentile allora disse “ Madonna, ogni vostro parente e ogni bolognese credono che voi siate morta, per cui non c’è nessuno a casa che vi aspetti. Vi chiedo di abitare, di nascosto, qui con mia madre finchè non ritorno da Modena, cosa che avverrà presto. Vi chiedo ciò perché, alla presenza dei più importanti cittadini di Bologna, voglio fare di voi dono caro e solenne a vostro marito”.
La donna, riconoscendo che la richiesta era onesta, sebbene desiderasse dare ai parenti la lieta notizia che era viva, decise di fare ciò che il gentiluomo chiedeva e promise, dando la sua parola.
Appena smise di parlare, sentì che era giunto il momento di partorire. Aiutata teneramente dalla madre di messer Gentile, non molto dopo, partorì un bel maschietto, la qual cosa aumentò di molto la gioia sua e del giovane.
Messer Gentile ordinò che ella avesse tutte le cure opportune e fosse servita come se fosse sua moglie.
Poi ritornò segretamente a Modena. Di là ,finito il tempo del suo incarico, dovendosene tornare a Bologna, ordinò che ,per il giorno del suo rientro, fosse preparato a casa sua un grande e bel convito per molti gentiluomini di Bologna, tra cui Niccoluccio Caccianimico.
Ritornato a casa , trovò la donna perfettamente ristabilita e più bella e più sana che mai, insieme al figlioletto, che stava anch'egli in ottima salute.
Con grandissima allegria mise gli ospiti a tavola e fece servire molte vivande, con grande sfarzo.
Giunti quasi alla fine del pranzo, dopo essersi accordato con la donna su ciò che dovevano fare, così cominciò a parlare “Signori, ricordo di aver udito una volta che in Persia vi è, a parer mio, una piacevole usanza.
Tale usanza vuole che, quando qualcuno vuole onorare molto un amico, lo invita a casa sua e gli mostra la cosa che ritiene più cara, o moglie, o amica, o figliuola, o altro, dicendo che, se potesse, ugualmente gli mostrerebbe il suo cuore. Io voglio introdurre questa usanza a Bologna.
Voi, per vostra grazia, avete onorato il banchetto, ed io, secondo l’usanza persiana, vi voglio onorare mostrandovi la cosa più cara che ho al mondo ed avrò mai. Ma, prima di farlo, voglio sentire il vostro parere su un dubbio che vi esporrò.Vi è una persona che ha in casa un bravo e fedelissimo servitore, che si ammala gravemente. Il padrone, senza attendere la morte del servo infermo, lo fa portare in mezzo alla strada e non ha più cura di lui. Giunge un estraneo e, avendo compassione per l’ammalato, se lo porta a casa e, con gran preoccupazione e spesa, lo riporta in salute
Ora, vorrei sapere se il padrone a ragione si può rammaricare se l’estraneo non gli vuol restituire il servitore, se egli glielo chiede”.
I gentiluomini, dopo aver a lungo discusso, furono tutti d’accordo in un solo parere ed affidarono a Niccoluccio Caccianimico, che era un ottimo parlatore, la risposta.
Egli, commentata l’usanza della Persia, disse che tutti erano della stessa opinione, che cioè il primo signore non aveva alcun diritto sul suo servitore, perché non solo l’aveva abbandonato, ma addirittura gettato. L’estraneo avendo raccolto e curato l’infermo, l’aveva trattato come se fosse un suo servitore, tenendolo ,dunque, con sé non recava nessun danno al padrone di prima.
Il cavaliere, contento della risposta, soprattutto perché gliela aveva data Niccoluccio, disse che anch’egli era d’accordo e aggiunse che era giunto il momento di mantenere la sua promessa.
Chiamati due servi, li mandò dalla donna, che era splendidamente vestita, pregandola di andare a rallegrare gli ospiti con la sua presenza.
Ella, tenendo in braccio il suo figlioletto bellissimo, venne e, come volle il cavaliere, si sedette vicino ad un valente uomo.
Messer Gentile, allora, disse “ Signori, questa è la cosa più cara che ho, guardate se vi sembra che io abbia ragione”.
I gentiluomini la cominciaron a guardare con interesse e molti l’avrebbero riconosciuta ,se non l’avessero ritenuta morta.
Ma soprattutto la guardava Niccoluccio, il quale, essendosi allontanato il cavaliere, le chiese se fosse bolognese o forestiera.
La donna, sentendo che il marito le faceva delle domande, si trattenne a fatica dal rispondere, ma tacque per  obbedire all’ordine ricevuto. Un altro le domandò se era suo quel figlioletto ed un altro ancora se fosse la moglie di messer Gentile o una sua parente. Ma ella non diede alcuna risposta.
Quando messer Gentile ritornò,uno dei convitati gli chiese se, per caso, la donna era muta.
Il cavaliere rispose che l’aver taciuto era una prova della di lei virtù.
Il convitato insistette chiedendogli chi ,dunque, ella fosse.
Il padrone di casa rispose che l’avrebbe accontentato, ma voleva che nessuno si allontanasse di lì, finché non avesse terminato il suo racconto.
Dopo che tutti avevano promesso e le tavole erano state tolte, messer Gentile, sedendo al lato della donna, disse
“ Signori, questa donna è quel leale e fedele servo del quale vi chiesi poco fa; costei, ritenuta dai suoi poco cara, come umile e non più utile, fu gettata in mezzo alla strada. Io la raccolsi e con sollecitudine e attenzione la strappai dalle mani della morte. Dio, avendo riguardo per il mio affetto, l’ha fatta diventare così bella, da cadaverica che era. Ma vi racconterò come ciò mi sia accaduto brevemente”.
E iniziò a raccontare del suo innamorarsi di lei e, via via, tutte le cose che erano accadute, con grande meraviglia degli ascoltatori.
Poi aggiunse “Per questi motivi, se non avete cambiato parere, e soprattutto Niccoluccio, questa donna, a ragione, è mia e nessuno me la può chiedere”.
Nessuno rispose e tutti pendevano dalle sue labbra.
Niccoluccio, tutti gli altri e la donna piangevano, commossi.
Messer Gentile, alzatosi, prese in braccio il bambino e per mano la donna e si diresse verso Niccoluccio.
Poi disse “ Orsù, compare, ti rendo tua moglie, che i suoi parenti gettarono via, ma ti voglio donare questa donna, mia comare e il suo figlioletto, il quale sono certo che fu da te generato. Io lo tenni a battesimo e lo chiamai Gentile. Ti prego che ella non ti sia men cara perché è stata tre mesi a casa mia.
Ti giuro, per quel Dio che mi fece innamorare di lei, affinchè il mio amore fosse la causa della sua salvezza, che ella ha vissuto onestamente in casa mia con mia madre, come se fosse stata con il padre e la madre”.
Detto ciò si rivolse alla donna e la lasciò libera di andare da Niccoluccio.
Niccoluccio accolse la sua donna con il figlioletto con gioia tanto più grande perché non aveva più speranza di vederla viva e, come meglio seppe, ringraziò il cavaliere.
Tutti piangevano commossi e commentavano il fatto.
La donna fu accolta a casa sua con straordinaria festa e fu guardata per molto tempo dai bolognesi con stupore, come una resuscitata.
Messer Gentile visse per sempre amico di Niccoluccio, dei suoi parenti e di quelli della donna.
La narratrice chiese, allora, alle donne che cosa ne pensassero. Se ritenevano che l’aver un re donato lo scettro e la corona, aver un abate riconciliato un malfattore con il Papa, o un vecchio aver offerto la sua vita ad un nemico, avessero lo stesso valore di ciò che aveva fatto messer Gentile.
Egli, giovane e innamorato, avendo avuto la possibilità di avere ciò che la superficialità altrui aveva gettato via e, fortunatamente, aveva raccolto, non solo controllò il suo ardore, ma spontaneamente restituì ciò che aveva desiderato con tutta la sua anima e cercato di rubare.
Riteneva ,perciò, che nessuna delle cose già dette potesse essere paragonata a quella.


Madonna Dianora chiede a messer Ansaldo un giardino bello come i giardini di maggio; messer Ansaldo, chiamato un negromante, glielo dà ;il marito permette che ella faccia il piacere di messer Ansaldo, il quale vista la liberalità del marito, la scioglie dalla promessa; il negromante scioglie messer Ansaldo dal pagamento della ricompensa.

Ogni componente dell’allegra brigata aveva elevato con le proprie lodi messer Gentile fino al cielo, quando il re ordinò ad Emilia di continuare.
Ella , lietamente, quasi desiderosa di narrare, cominciò dicendo che sicuramente messer Gentile aveva operato con grandezza d’animo, fare di più era senz’altro difficile, ma non impossibile.
A tale proposito voleva raccontare una novelletta.
In Friuli, paese freddo ma rallegrato da belle montagne, molti fiumi e fontane con acque trasparenti, vi era una città, chiamata Udine, nella quale, un tempo, visse una bella e nobile donna, chiamata madonna Dianora, moglie di un uomo molto ricco, di nome Gilberto, assai simpatico e garbato.
La donna ,per la sua bellezza, fu amata straordinariamente da un nobile barone, il cui nome era Ansaldo Gradense, uomo molto conosciuto per il valore nelle armi e per cortesia.
Egli, amandola ardentemente, faceva ogni cosa per poter essere amato da lei e le mandava spesso delle ambasciate per sollecitarla.
Madonna Dianora, infastidita dalle continue sollecitazioni del corteggiatore, vedendo che i suoi rifiuti aumentavano le insistenze dell’uomo, pensò di liberarsi di lui, facendogli una richiesta che Ansaldo non potesse soddisfare.
Ad una servetta, che andava spesso da lei, mandata da lui, disse di riferirgli che si sarebbe recata a casa sua per amarlo e dargli piacere, se egli avesse esaudito un suo grandissimo desiderio.
La buona donna le chiese che cosa volesse e le promise che l’avrebbe riferita al padrone.
La nobildonna rispose che desiderava che nel mese di gennaio, che stava per giungere, vicino alla città nascesse un giardino pieno di verdi erbe, di fiori e di alberi con molte foglie, come se ne vedevano nel mese di maggio.
Aggiunse che se l’innamorato non avesse fatto ciò, non avrebbe più dovuto infastidirla.Pur di levarselo di torno, avrebbe rivelato tutto al marito e ai suoi parenti, cosa che non aveva fatto fino ad allora.
Il cavaliere, udite la richiesta e la promessa della donna, seppure gli sembrava una cosa quasi impossibile da realizzare e sapeva che ella l’aveva domandata solo per allontanarlo dalla speranza, pure volle tentare se si poteva fare qualcosa.
Cercò in tutto il mondo di trovare qualcuno che gli desse aiuto e consiglio.
Si imbattè in un negromante che affermava di poter fare quella magia, se fosse stato ben pagato.
Messer Ansaldo, pattuita col mago una grandissima quantità di denaro come ricompensa, aspettò il momento stabilito. Giunto il tempo, mentre faceva molto freddo e ogni cosa era piena di neve e di ghiaccio, il negromante, durante la notte seguente alle calende di gennaio (al primo gennaio), operò la magia.
Fece nascere al mattino uno dei più bei giardini che si fosse mai veduto, con erbe, con alberi e frutti di ogni tipo.
Come messer Ansaldo lo vide fece raccogliere i più bei frutti e i più bei fiori che c’erano e ,di nascosto, li mandò alla sua donna. La fece invitare a vedere il giardino che aveva chiesto, ricordandole la promessa che aveva fatta con un giuramento, attendendo che ella, donna leale, la mantenesse.
Dianora, vedendo i fiori e i frutti e avendo già sentito parlare da molti del meraviglioso giardino, si cominciò a pentire della sua promessa.Al tempo stesso, desiderosa di vedere cose nuove, andò nel giardino insieme a molte altre donne della città.
Lo ammirò molto ma se ne tornò a casa addolorata, pensando alla promessa che aveva fatto.
Il dolore fu tale che non lo riuscì più a nascondere e, ben presto, il marito se ne accorse e volle saperne il motivo. La donna, inizialmente, tacque per la vergogna; infine, costretta, gli raccontò ogni cosa.
Gilberto dapprima si turbò molto ascoltando, poi, considerando le buone intenzioni della moglie, trattenuta l’ira, disse “ Dianora, non è stato né saggio né onesto, da parte tua, ascoltare le ambasciate e pattuire la tua castità sotto condizione con un uomo. Le parole ricevute dal cuore di un innamorato acquistano una forza maggiore di quanto si creda e quasi ogni cosa diventa possibile per gli amanti.
Facesti male prima ad ascoltare e poi a pattuire. Siccome conosco la purezza del tuo animo, per scioglierti dalla promessa, ti concederò quello che nessun altro farebbe.
Mi spinge a ciò anche la paura del negromante che, qualora tu lo beffassi, potrebbe farci del male, su richiesta di messer Ansaldo. Voglio che tu vada da lui e cerchi di farti sciogliere dalla promessa, conservando la tua onestà. Se non ci riesci, gli puoi concedere solo per questa volta il tuo corpo, non il tuo animo”.
La donna, udendo quelle parole , piangeva e diceva di non voler accettare la decisione del marito.
Gilberto insistette perché si facesse così. Perciò, al far dell’alba, la mattina seguente, vestita con semplicità, con due servitori avanti ed una cameriera appresso, Dianora si recò a casa di messer Ansaldo.
Il gentiluomo si meravigliò molto che la donna fosse andata da lui, si alzò e fece chiamare il negromante per mostrargli quanto bene gli avesse procurato la sua arte magica.
Poi le andò incontro, senza alcun desiderio sessuale, la ricevette con rispetto e fece entrare tutti in una bella camera, con un gran focolare.
Invitò la donna a sedere e le chiese il motivo della sua venuta, in nome dell’amore che le portava.
La donna, vergognosa e quasi con le lacrime agli occhi, disse “ Messere, né l’amore ,né la promessa che vi feci mi portarono qui, ma il comando di mio marito, il quale, avendo più riguardo per quello che avete fatto per amor mio, che per l’amore suo e mio, mi ha fatto venire. Per ordine suo sono disposta ad assecondare il vostro piacere solo per questa volta”.
Messere Ansaldo rimase ancora più sorpreso per le parole della donna e per la liberalità di Gilberto.
Commosso cambiò il suo amore in compassione e disse “ Madonna, non piaccia a Dio, se le cose stanno così, che io danneggi l’onore di chi ha pietà del mio amore. Perciò rimarrete qui, fino a quando vi piacerà, come se foste mia sorella .Quando vi piacerà, potrete andarvene liberamente, purchè riferiate a vostro marito , che ha usato nei miei confronti tanta cortesia, come siate stata accolta con riguardo.
Vi chiedo, per il futuro, di considerarmi vostro fratello e servitore”.
La donna, provando una gran meraviglia, più lieta che mai, disse “ Non avrei mai creduto, conoscendo i vostri costumi, che voi, dopo la mia venuta, aveste fatto ciò che fate; anch’io vi sarò sempre obbligata”.
Preso commiato, se ne tornò da Gilberto e gli raccontò ciò che era avvenuto.
Da ciò nacque una bella e leale amicizia che legò lui ed Ansaldo.
Il negromante,che stava per ricevere la ricompensa da Ansaldo, vista la liberalità di Gilberto verso Ansaldo e di Ansaldo verso la donna ,disse “ Dio non voglia. Perchè ho visto Gilberto sacrificare il suo onore e voi il vostro amore , anch'io, ugualmente, sarò liberale del mio premio, che intendo lasciare a voi, ritenendo che sia più giusto così".
Il cavaliere molto insistette perché il mago accettase il compenso, ma non ottenne nulla.
Dopo tre giorni il negromante tolse via il suo giardino e decise di partire.
Ansaldo lo raccomandò a Dio e, spento nel cuore ogni desiderio d’amore, conservò verso la donna un grande affetto.
Che si doveva, dunque, dire? Era forse più importante una donna quasi morta e il tiepido amore rispetto alla liberalità dimostrata da messer Ansaldo ,ancora ardentemente innamorato e sul punto di ottenere la preda tanto inseguita?.
Ed Emilia concluse che sarebbe stato sciocco paragonare gli esempi di liberalità di cui si era parlato prima con quell’ultimo. 


Re Carlo (Carlo I d’Angiò) ormai vecchio, dopo aver vinto molte guerre, innamoratosi di una giovinetta, vergognandosi del suo folle pensiero, fa sposare lei e la sorella onorevolmente.

Sarebbe troppo lungo raccontare tutte le discussioni fatte dalle donne su chi fosse stato più liberale o Giliberto o messer Ansaldo o il negromante.
Dopo aver discusso per un po’ di tempo, il re, guardando verso la Fiammetta, per interrompere la discussione, le ordinò di raccontare.
Fiammetta, senza alcun indugio, cominciò dicendo che era stata sempre dell’opinione che le brigate come le loro non si dovessero impegnare in dispute troppo sottili e complicate. Tali dispute convenivano alle scuole degli studiosi e non a loro, che si dedicavano al ricamare a al filare.
Perciò ella, che aveva già in mente una storia che poteva far discutere, vedendole pronte a litigare per le cose dette, l'avrebbe lasciata andare e ne avrebbe raccontata un’altra, di un valoroso re, che operò con cavalleria, senza venir meno al suo onore.
Tutte loro avevano sentito parlare di Carlo il Vecchio, ossia di Carlo I D’Angiò, per la sua venuta in Italia in difesa della Chiesa e per la sua vittoria su Manfredi (figlio di Federico II di Svevia).
Dopo  quella vittoria i ghibellini furono scacciati da Firenze e vi ritornarono i guelfi.
Un cavaliere, chiamato messer Neri degli Uberti, ghibellino, uscendo dalla città con tutta la sua famiglia, chiese di mettersi sotto la protezione del re Carlo.
Per stare in un luogo tranquillo, dove finire la sua vita, se ne andò a Castellammare di Stabia. Lì, un poco lontano dalle altre abitazioni di quel posto, comprò un possedimento tra ulivi, noccioli e castagni, di cui quella contrada era ricca.
Su quel possedimento fece costruire una bella e ricca casa e al suo fianco un ameno giardino, nel mezzo del quale, secondo il costume del luogo, poiché c'era abbondanza di acqua, fece un bel vivaio che riempì con molto pesce. E si dedicava escusivamente a rendere ogni giorno più bello il suo giardino.
Frattanto re Carlo, d’estate, per riposarsi un po’, se ne andò a Castellammare, dove, avendo sentito parlare  della bellezza del giardino di messer Neri, desiderò di vederlo.
Sapendo che messer Neri, il proprietario del giardino, era di parte ghibellina, a lui avversa, pensò di dover trattare con lui molto garbatamente e prudentemente. Gli mandò ,dunque, a dire che la sera seguente voleva cenare nel famoso giardino con quattro compagni, serenamente.
Messer Neri fu assai contento e, avendo ordinato ai suoi servitori di fare tutto ciò che era necessario, ricevette il re il più lietamente che potè.
Il re, dopo che ebbe visitato tutto il giardino e la casa, dopo essersi lavato, si sedette ad una delle tavole che erano state apparecchiate al lato del vivaio. Ad un lato comandò che sedesse Guido da Monforte, che era un suo compagno, dall’altro messer Neri.
Furono servite delicate vivande e vini ottimi e preziosi, con garbo e gentilezza, senza rumore e senza noia, cosa che il sovrano apprezzò molto. Mentre il re stava mangiando con gusto, entrarono due giovinette di circa quindici anni ognuna, bionde come l’oro, con i capelli ricci, sciolti, su cui era poggiata una leggera ghirlanda di pervinca. Sembravano due angeli nei visi, tanto essi erano belli e delicati.
Erano vestite con un abito di lino sottilissimo, bianco come la neve. L’abito aveva una cintura strettissima in vita e scendeva, poi, a campana, fino ai piedi.
Quella che andava avanti recava sulle spalle un paio di reti che tratteneva con la mano sinistra, mentre nella destra aveva un lungo bastone. L'altra ,che veniva dietro, aveva sulla spalla sinistra una padella, sotto lo stesso braccio un fascetto di legne e sotto un trepiede. Nell’altra mano aveva un vasetto d’olio e una fiaccoletta accesa.
Il re, vedendo ciò, si meravigliò e attese per vedere che volevano fare.
Le giovinette modestamente e timidamente gli fecero un inchino , poi se ne andarono vicino al vivaio.
Quella che aveva la padella in mano, la pose per terra insieme alle altre cose e prese il bastone che l’altra portava. Entrambe, infine, entrarono nel vivaio, l’acqua del quale giungeva fino al loro petto.
Uno dei servitori di messer Neri rapidamente accese il fuoco, vi pose sopra il trepiede con la padella piena d’olio e cominciò ad aspettare che le giovani vi gettassero sopra il pesce.
Una delle fanciulle cercava nei posti dove sapeva che il pesce si nascondeva, l’altra preparava le reti, con grandissimo piacere del re che guardava attentamente.
Il poco tempo presero molti pesci e li gettarono al servitore che, quasi vivi, li metteva nella padella.
Le fanciulle, come ammaestrate, prendevano i più belli e li gettavano sulla tavola davanti al re, al conte Guido e al padre. Quei pesci guizzavano per un po’ sulla mensa, con gran divertimento del re, che li prendeva e li gettava indietro alle giovani.
Così giocarono per un po’ ,finché il servitore non ebbe cotto il pesce che gli era stato dato.
Quel pesce, avendo messer Neri così ordinato, fu portato davanti al re per servirlo tra una vivanda e l’altra.
Le fanciulle, vedendo il pesce cotto e avendo molto pescato, mentre il bianco vestito era aderito alle carni, senza nascondere quasi niente del lor bel corpo, uscirono dal vivaio. Ripresero le cose che avevano portato e, passando pudicamente davanti al re, se ne tornarono a casa.
Il re, il conte e gli altri ospiti avevano molto osservato le giovinette e ognuno, in cuor suo, aveva ammirato la loro bellezza ,le loro fattezze ed anche i loro gradevoli modi.
Erano piaciute soprattutto al re, il quale aveva osservato attentamente ogni parte del loro corpo, mentre uscivano dall’acqua, tanto che se qualcuno l’avesse punto, egli non avrebbe avvertito la puntura..
E, ripensando sempre più a loro, senza sapere chi fossero, sentì nascere nel cuore un fortissimo desiderio di piacer loro. Ben comprese che stava per innamorarsi, se non avesse preso provvedimenti.
Egli stesso non sapeva quale delle due gli piacesse di più, tanto le due fanciulle si somigliavano.
Rimase per un po’ sovrapensiero, poi si rivolse a messer Neri e gli domandò chi fossero le due damigelle.
Messer Neri rispose “ Monsignore, son le mie due figliuole ,nate da un solo parto, l’una ha nome Ginevra la bella, l’altra Isotta la bionda”.
Il re le lodò molto e gli consigliò di maritarle. Messer Neri rispose di non poterlo fare perché non aveva i mezzi.
Restando da servire per cena soltanto la frutta, le due giovinette si presentarono, indossando due splendide giubbe di seta, con due bellissimi vassoi d’argento pieni di vari frutti di stagione e li posarono sulla tavola davanti al re. Fatto ciò, cominciarono a cantare così dolcemente e piacevolmente che al re ,che le ascoltava, sembrava che fossero scese a cantare tutte le gerarchie degli angeli.                                                                                                                                      
 Dopo aver cantato, si inginocchiarono e chiesero rispettosamente commiato al re, il quale, anche se rammaricato, sorridendo lo concesse.
Finita, dunque, la cena, il sovrano e i suoi compagni montarono a cavallo, lasciando messer Neri, e ritornarono al palazzo reale.
Qui il re, nascondendo la sua passione, non poteva dimenticare ,per nessun motivo, la bellezza di Ginevra la bella e ugualmente amava la sorella gemella, a lei tanto somigliante.
Tanto si invischiò nei pensieri d’amore che quasi non riusciva a pensare ad altro.
Trovando mille scuse, manteneva una stretta amicizia con messer Neri e assai spesso visitava il suo giardino per vedere la Ginevra. Non potendone più, decise di togliere al padre non solo una, ma entrambe le giovinette e palesò al conte Guido la sua intenzione.
Il conte, che era un uomo saggio, gli disse “ Monsignore, non mi meraviglia ciò che mi dite e lo tengo in gran conto, peché conosco fin dalla vostra giovinezza, meglio di chiunque altro, i vostri costumi. Mi è sembrato che mai, neppure nella giovinezza, quando Amore può colpire più fortemente, abbiate conosciuto una passione così ardente. Il sentire che voi, ormai vicino alla vecchiaia, siete innamorato, mi pare così strano, quasi un miracolo.
Se toccasse a  me il rimproverarvi, so bene che cosa vi direi, considerando il fatto che avete lasciato spazio all’amore, pur indossando ancora le armi nel regno appena conquistato, in una regione non conosciuta e piena di inganni e di tradimenti, pur avendo tante preoccupazioni importanti, che non vi hanno consentito, tuttora,  di riposare. Vi direi che questo non è atto di un re magnanimo ma di un giovinetto meschino.
Oltre a ciò, dite che avete deciso di togliere le due figlie al povero cavaliere che, non solo vi ha ospitato con riguardo a casa sua, malgrado non ne avesse le possibilità,ma per onorarvi di più vi ha mostrato le figliuole quasi nude. Ha testimoniato così la fiducia che aveva in voi, credendo fermamente che foste un re, non un lupo rapace. Avete forse dimenticato che la violenza fatta alle donne da Manfredi vi ha aperto le porte di questo regno? Quale tradimento degno di eterno supplizio si potrebbe compiere più grande che togliere a colui che vi onora il suo onore, la sua speranza e la sua consolazione? Che si direbbe di voi , se lo faceste a lui? Pensate che sia una scusa sufficiente dire che lo avete fatto perché egli è ghibellino? La giustizia del re prevede ,forse,che coloro che ricorrono a lui siano trattati diversamente a seconda del partito cui appartengono?.
Vi ricordo, maestà, che grandissima gloria è aver vinto Manfredi, ma gloria ancora maggiore è vincere sé stesso.
Poiché dovete governare gli altri, vincete voi stesso e frenate questo desiderio, né vogliate guastare con questa macchia ciò che avete conquistato gloriosamente”.
Quelle parole colpirono l’animo del sovrano e tanto più lo turbarono perché sapeva che erano vere.
Perciò, dopo un lungo sospiro, disse “ Conte, sicuramente non potrei trovare nessun altro nemico che non ritenga debole e facile da vincere rispetto alla mia passione. Ma, sebbene l’affanno sia grande e la forza di cui ho bisogno inestimabile, le vostre parole mi hanno fatto comprendere che è opportuno che, prima che passino troppi giorni, io vi faccia vedere che, come so vincere gli altri, così so vincere me stesso”.
Pochi giorni dopo aver detto quelle parole ,il re ritornò a Napoli, sia per togliere a sé l’occasione di fare qualcosa di vile, sia per premiare il cavaliere dell’onore ricevuto da lui.
Sebbene gli fosse difficile donare ad altri ciò che sommamente desiderava per sé, decise di voler maritare le due giovani non come figlie di messer Neri, ma come sue. Diede loro una magnifica dote, con grande gioia del padre, e diede in sposa a messer Maffeo da Palizzi Ginevra la bella e Isotta la bionda a messer Guiglielmo della Magna, entrambi nobili cavalieri e baroni.
Infine, con grandissimo dolore ,se ne andò in Puglia e si impegnò in grandi fatiche ,tanto che spezzò le catene dell’amore e, per quanto gli rimase da vivere, si liberò di tale passione.
Forse vi erano coloro che dicevano che era cosa da poco per un re aver maritato due giovinette, ed era vero.
Ma era, invece, una grandissima cosa che un re innamorato avesse maritato ad un altro colei che egli stesso amava ,senza prendere del suo amore né foglia, né fiore, né frutto.
Così, dunque, magnificamente operò il re, premiando il cavaliere, onorando le giovinette e vincendo valorosamente sé stesso.
 
Il re Pietro d’Aragona ,sentito l’ardente amore che gli porta Lisa, inferma, la conforta e poi la marita ad un gentil giovane; la bacia sulla fronte e si dice suo cavaliere.

Fiammetta aveva terminata la sua novella e tutti avevano commentato la magnificenza di re Carlo, ad eccezione di una ,che era ghibellina.
Subito dopo Pampinea, per ordine del re, cominciò a dire che nessuna persona saggia non sarebbe stata d’accordo su quanto avevano detto del buon re Carlo, ad eccezione di chi non gli fosse stato avverso per altri motivi, come la loro compagna. Ma ella aveva ricordato una cosa, ugualmente degna di attenzione, fatta da un avversario di re Carlo verso una giovane fiorentina e desiderava raccontarla.
Nel tempo in cui i francesi furono cacciati dalla Sicilia (Vespri Siciliani 1282) viveva in Palermo un fiorentino venditore di spezie, chiamato Bernardo Puccini, uomo ricchissimo, che aveva avuto da sua moglie una sola figlia bellissima, già in età da marito.
Pietro d’Aragona, che era divenuto da poco signore dell’isola, faceva a Palermo una bellissima festa con i suoi baroni. Mentre si faceva un torneo e il re armeggiava alla maniera catalana, la figlia di Bernardo, il cui nome era Lisa, da una finestra dove era con altre donne, lo vide e le piacque tanto che, dopo averlo a lungo guardato, se ne innamorò perdutamente.
Finita la festa la fanciulla, stando in casa del padre, non poteva pensare ad altro che al suo grande amore.
Quello che la turbava di più era la cosapevolezza della sua umile condizione che non le lasciava alcuna speranza di un lieto fine. Ma non poteva smettere di amare il re, né osava per paura manifestare il suo amore..
Il re, dal canto suo, non si era accorto di nulla e non si curava di lei, il che le procurava un intollerabile dolore.
Aumentando l’amore e aggiungendosi un dolore all’altro, la bella giovane, non potendone più, si ammalò e ogni giorno si consumava come neve al sole.
Il padre e la madre, preoccupati, con consigli continui, con medici e con medicine, l’aiutavano come meglio potevano. Ma niente serviva perché ella, disperata per il suo amore, aveva deciso di non voler più vivere.
Un giorno le venne in mente di voler far conoscere al re, prima di morire, il suo amore e la sua intenzione, con molta prudenza. Perciò pregò il padre, pronto ad accontentarla, di far andare da lei Minuccio d’Arezzo, che era ritenuto un finissimo cantatore e suonatore ed era stimato da re Pietro.
Bernardò lo avvisò che Lisa voleva sentirlo un po’ suonare e cantare.
Minuccio, che era un uomo gentile, immediatamente andò da lei , la confortò con amorevoli parole.
Poi con la viola suonò alcune ballate e cantò alcune canzoni che fecero ardere ancora di più d’amore la giovane, invece di consolarla.
Lisa, dopo aver ascoltato, disse che voleva parlare solo con lui. Dopo che tutti si furono allontanati, ella gli disse “ Minuccio, ti ho scelto come custode di un mio segreto, che non devi svelare a nessuno, se non a colui che ti dirò; ti prego di aiutarmi con tutti i mezzi che sono in tuo potere.
Devi, dunque, sapere, Minuccio mio, che il giorno che il nostro re Pietro fece una gran festa per il suo insediamento venne visto da me, mentre torneava. L’amore di lui si accese come un fuoco nella mia anima, tanto ardente che mi ha ridotta come tu mi vedi. Ben sapendo che il mio amore non si conviene ad un re, non potendo né scacciarlo, né diminuirlo, essendo tanto pesante da sopportare, ho deciso, per soffrire meno, di morire e così farò. Proverei un gran conforto se il re lo sapesse, prima che io muoia.
Ritenendo che tu sia la persona adatta a fargli conoscere la mia decisione, ti voglio affidare questo incarico e ti prego di non rifiutarlo. Quando l’avrai portato a termine, fammelo sapere, affinchè io ,consolata, morendo mi liberi di queste pene”.
Minuccio si meravigliò della profondità del sentimento e delle intenzioni della fanciulla, addolorandosi moltissimo. Pensò subito a come poteva accontentarla e le disse “ Lisa, ti giuro sulla mia parola, che non sarai mai da me ingannata. Ti sei innamorata di un così grande re e mi hai affidato una così grande impresa. Ti offro il mio aiuto, col quale spero di poterti accontentare. Mi auguro che ,prima che passi il terzo giorno, ti possa recare notizie che ti saranno molto gradite. Per non perdere tempo, voglio andare a cominciare”.
Poi Lisa, dopo averlo molto pregato, lo licenziò.
Minuccio, allontanatosi, cercò un certo Mico da Siena, abile verseggiatore, e lo pregò di scrivere una canzonetta che diceva.
“ Muoviti, Amore, vai dal mio signore,
e raccontagli le pene che io sopporto;
digli che sto per morire,
nascondendo per timore la mia volontà.
Per pietà, Amore, ti chiedo a mani giunte,
che tu vada dove messer abita.
Digli che spesso lo desidero e lo amo,
così dolcemente mi fa innamorare;
e per il fuoco da cui tutta sono infiammata
temo di morire; e non vedo l’ora
di liberarmi da una così grande pena,
che sopporto per amor suo,
temendo e vergognandomi;
deh! Il mio male, per Dio, fagli sapere.
Quando, Amore, mi innamorai di lui,
non mi donasti l’ardire ,ma il timore
che io potessi dimostrare il mio desiderio
ad altri se non a lui, che mi fa tanto soffrire;
così morendo, il morire mi pesa!
 ma forse non gli dispiacerebbe
se egli sapesse quanta pena io sento,
se avessi l’ardire
di fargli conoscere la mia condizione.
Poiché, Amore, non ti piacque
di darmi tanto coraggio,
che potessi far conoscere a messere il mio cuore
o attraverso un messaggero o di persona,
ti chiedo, di grazia, o mio dolce signore,
che tu vada da lui e gli ricordi
del giorno ch’io lo vidi torneare ,portando
lo scudo e la lancia con gli altri cavalieri;
lo cominciai a guardare,
tanto innamorata che il mio cuore perisce”.
Minuccio accompagnò quelle parole con una musica dolce e triste come esse richiedevano. Il terzo giorno andò a corte, mentre il sovrano era a pranzo. Il re gli chiese di cantare qualcosa con la sua viola.
Il cantore cominciò a cantare e a suonare così dolcemente, che tutti coloro che erano nella sala rimasero silenziosi e incantati, il re ancora più degli altri.
Terminato il canto, il re chiese a Minuccio da dove venisse , perché gli sembrava di non averlo mai udito.
Minuccio rispose che le parole e la musica erano state fatte ,che non erano ancora passati tre giorni.
Al sovrano, che voleva sapere chi aveva scritto quelle parole, il giovane rispose che poteva rivelarlo soltanto a lui, in privato.
Il re, desideroso di sapere, finito il pranzo, lo fece andare nella sua camera, dove il cantore gli raccontò ogni cosa. Il re fu molto lusingato, lodò la fanciulla e disse che bisognava aver compassione di lei,.
Ordinò ,dunque, a Minuccio di riferire da parte sua alla giovane che quello stesso giorno, verso il vespro, sarebbe andato a salutarla.
Minuccio, felicissimo di portare a Lisa una così piacevole notizia, prese la viola e se ne andò.
Parlando con lei sola, le raccontò tutto e le cantò la sua canzone con la viola.
Grande fu la gioia di Lisa tanto che, immediatamente, cominciarono a vedersi notevoli segni di miglioramento.
Senza parlare con nessuno, cominciò ad aspettare il vespro, quando avrebbe visto il suo signore.
Il re, che era liberale e generoso, avendo pensato più volte alle cose dette da Minuccio, conoscendo bene la giovane e la sua bellezza, provò maggiormente pietà.
All’ora del vespro, montato a cavallo, fingendo di andare a passeggio, giunse dov’era la casa del venditore di spezie. Lì fu ricevuto nel bellissimo giardino. Dopo un certo tempo chiese a Bernardo dov’era la figlia e se l’aveva maritata.
Lo speziale rispose che non era maritata ed era stata ed era ancora molto malata, anche se, in verità, negli ultimi tempi pareva miracolosamente migliorata.
Il re, conoscendo bene la ragione del miglioramento, se ne rallegrò molto e disse che era venuto a visitarla.
Con due compagni e con Bernardo poco dopo andò nella camera di lei e le prese le mani, dicendo “ Madonna, che vuol dir questo? Voi siete giovane e non vi dovete abbandonare alla malattia. Vi preghiamo che, per amor nostro, guariate al più presto”.
La giovane, sentendosi toccare dalle mani dell’uomo che amava, sebbene si vergognasse, provò tanto piacere, come se fosse stata in Paradiso, e gli promise che, grazie al suo intervento, sarebbe presto guarita.
Solo il re comprendeva le parole velate di lei, l’apprezzava ancora di più e malediceva la fortuna che l’aveva fatta nascere figlia di un uomo umile. Dopo essersi trattenuto con lei per un certo tempo ed averla confortata, se ne andò.
L’atteggiamento del re e l’onore che egli aveva fatto allo speziale e alla figlia fu molto commentato.
La ragazza, felice per la visita del re, in pochi giorni guarì e diventò più bella di prima.
Dopo la sua guarigione, il re , che aveva raccontato alla regina dell’amore della giovane per lui,un giorno, montato a cavallo, insieme a molti baroni si recò a casa di Bernardo. Entrato nel giardino fece chiamare lo speziale e la figlia. Poco dopo arrivò anche la regina con molte donne; ricevuta tra loro la giovane, incominciarono una bellissima festa.
Poi il re e la regina chiamarono Lisa e il re le disse “ Valorosa giovane, col vostro amore mi avete recato grande onore; per questo noi vogliamo accontentarvi. Poiché siete in età da marito, vogliamo che prendiate il marito che vi daremo. Mentre io sarò sempre vostro cavaliere, senza volere da voi, per il vostro amore, niente altro che un bacio”.
La giovane, tutta rossa in viso per la vergogna, a bassa voce, disse che se la gente avesse saputo che si era innamorata di lui, l’avrebbe ritenuta pazza, credendo che fosse uscita di mente e che non conoscesse la sua umile condizione. Ma ben comprendeva, nel momento in cui si era innamorata, che egli era il re e lei la figlia di Bernardo speziale e che non poteva osare rivolgere così in alto il suo amore. Ma ,come egli ben sapeva, nessuno si innamorava usando la ragione, ma seguendo solo la passione e il sentimento. Perciò non poteva controllare l’amore che provava e avrebbe provato allora e per sempre.
Poiché voleva ubbidirgli, anche se non prendeva marito volentieri, avrebbe ritenuto caro quel marito che egli aveva scelto per lei e lo avrebbe onorato e rispettato. Del resto, si sarebbe gettata nel fuoco per fargli piacere. Avrebbe tenuto in giusto conto avere il re per cavaliere e il bacio che il re voleva non lo avrebbe concesso senza il permesso della regina. Iddio avrebbe reso grazie della benevolenza di lui e della regina nei suoi confronti. E, a questo punto, tacque.
Alla regina piacque molto la risposta della giovane ,che le parve saggia, come il re le aveva detto.
Il sovrano fece chiamare il padre e la madre della fanciulla. Visto che erano contenti , ordinò che fosse condotto alla sua presenza un giovane, gentile ma povero, che aveva nome Perdicone, gli donò alcuni anelli e gli propose di sposare Lisa, cosa che il giovane accettò ben volentieri.
Oltre a ciò, il re , con la regina ,donò a Lisa molti altri gioielli e a Perdicone Cefalù e Caltabellotta, due terre fertilissime, dicendo “ Ti doniamo queste terre, come dote della donna; quello, poi, che darò a te, lo vedrai in futuro”. Poi, rivolto alla giovane,le disse “ Ora vogliamo prendere quel frutto del vostro amore che dobbiamo avere”. E, presole il capo con entrambe le mani, la baciò sulla fronte.
Perdicone, il padre e la madre di Lisa ed ella stessa ,molto contenti fecero una bellissima festa di nozze e, come molti affermarono, il re diede alla giovane ancora altri doni.
Il sovrano si ritenne sempre, finchè visse, suo cavaliere e sempre, in ogni combattimento, portò l’insegna che la giovane gli aveva donato.
Così si conquistavano gli animi dei popoli assoggettati, si dava agli altri motivo di operare bene e si acquistava fama eterna, cose alle quali nel loro tempo pochi o nessuno rivolgevano l’attenzione, essendo quasi tutti i nobili divenuti crudeli e tirannI.

Sofronia, credendo di essere moglie di Gisippo, diventa moglie di Tito Quinzio Fulvo e con lui se ne va a Roma, dove arriva Gisippo in povero stato e, credendo di essere disprezzato da Tito, afferma di aver ucciso un uomo, per essere condannato a morte. Tito lo riconosce e, per salvarlo, dice di aver ucciso l’uomo; vedendo ciò, colui che aveva commesso il fatto, si dichiara colpevole. Per la qual cosa vengono tutti liberati da Ottaviano e Tito da in moglie a Gisippo la sorella e divide con lui tutte le sue ricchezze.

Dopo che Pampinea aveva smesso di parlare e tutte, soprattutto la ghibellina,  avevano commentato il comportamento di re Pietro, Filomena, per ordine del re, cominciò .
Disse che tutti non ignoravano che i re, quando volevano, sapevano essere magnifici e, sicuramente, facevano bene a comportarsi come conveniva loro.
Se avevano elogiato con tante belle parole le opere del re, certamente avrebbero apprezzato molto di più le opere compiute da due giovani, lor pari, somiglianti o addirittura maggiori di quelle del re.
Voleva, dunque, raccontare un’impresa magnifica e degna di lode, compiuta da due cittadini amici.
Nel tempo in cui Ottaviano, non ancora divenuto imperatore, comandava Roma, nel primo triumvirato, visse in Roma un gentiluomo, chiamato Publio Quinzio Fulvo.
Costui aveva un figlio ,di nome Tito Quinzio Fulvo, di grande ingegno, che mandò a studiare filosofia ad Atene. Lo raccomandò, quanto più potè, ad un ateniese, suo amico di vecchia data, chiamato Cremete, che lo ospitò nella propria casa, dove fu alloggiato insieme al figlio, di nome Gisippo.
Cremete affidò l’istruzione di entrambi i giovani ad un filosofo, chiamato Aristippo.
Tra i due giovani, che crebbero insieme, nacque una fratellanza ed un’amicizia così grande che durò fino alla morte. Ognuno di loro aveva pace solo quando erano insieme. Cominciati gli studi, ciascuno ,dotato di altissimo ingegno, apprendeva la filosofia, ottenendo grandissime lodi, in pari misura.
Vissero così per tre anni con grandissimo piacere di Cremete, che li considerava entrambi suoi figli.
Quasi trascorsi  tre anni, Cremete, ormai vecchio, morì.
I due giovani soffrirono ,in egual modo, come se avessero perso il padre e i parenti e gli amici di Cremete non sapevano chi consolare di più.
Dopo alcuni mesi, i parenti, gli amici e lo stesso Tito spinsero Gisippo a prendere moglie e gli trovarono ,come sposa, una bellissima giovane, di origine molto nobile, cittadina di Atene, il cui nome era Sofronia, di quasi quindici anni.
Avvicinandosi il tempo delle nozze, Gisippo pregò Tito di andare con lui a vederla, perché non l’aveva ancora vista. Quando giunsero a casa di lei, la fanciulla si sedette in mezzo a loro. Tito cominciò a guardarla attentamente e provò una grande attrazione per lei. Ogni parte di Sofronia gli piaceva straordinariamente e , senza darlo a vedere, se ne innamorò follemente.
Dopo essersi trattenuti per un certo tempo se ne ritornarono a casa. Qui Tito, ritiratosi nella sua camera, cominciò a pensare alla giovane e si accendeva sempre di più. Tristi pensieri lo assillavano. Considerava gli onori che aveva ricevuti da Cremete e dalla sua famiglia e l’amicizia che lo legava a Gisippo, a cui la fanciulla era promessa. Perciò , si diceva, la doveva considerare come una sorella ,frenare il desiderio dei sensi e rivolgere altrove i suoi pensieri. Quello che desiderava non era onesto e la vera amicizia richiedeva che egli abbandonasse quell’amore sconveniente.
Poi, ricordandosi di Sofronia, pensava il contrario, e cioè che le leggi dell’amore erano più potenti delle altre e rompevano non solo le leggi dell’amicizia ma anche quelle divine; era già capitato tante volte che un padre aveva amato la figlia, il fratello la sorella, la matrigna il figliastro, cose sicuramente più mostruose di un amico che amava la moglie di un altro. Egli era giovane e doveva abbedire alle leggi dell’amore, l’onestà apparteneva agli uomini più maturi. La fanciulla meritava di essere amata da tutti per la sua bellezza. Egli non l’amava perché era la moglie di Gisippo, ma per la sua bellezza e l’avrebbe amata di chiunque fosse stata.La fortuna aveva sbagliato a concederla all’amico, invece che ad un altro,e Gisippo doveva essere contento perché l’amava lui e non un altro.
Tra mille ragionamenti consumò quel giorno, la notte seguente e molti altri giorni e notti, perdendo il sonno e l’appetito, tanto che per la debolezza fu costretto a stare a letto.
Gisippo, che l’aveva visto prima preoccupato e poi infermo, cercava di recargli conforto e aiuto, senza allontanarsi mai da lui e gli chiedeva continuamente la causa della sua malattia.
Tito gli raccontava un sacco di frottole per risposta.
Alla fine, costretto dall’amico, gli disse “ Gisippo,se agli Dei fosse piaciuto, avrei preferito morire, piuttosto che vivere, pensando che la fortuna mi ha spinto ad un’azione per cui provo grandissima vergogna.
Siccome a te non devo celare niente, ti svelerò la causa della mia vergogna, non senza gran rossore”.
E, cominciando daccapo, gli rivelò il motivo della battaglia di tutti i suoi pensieri e il suo desiderio di morire per amore di Sofronia. Aggiunse che sapeva bene quanto ciò fosse sconveniente e per punizione aveva deciso di voler morire, cosa che sarebbe successa presto.
Gisippo, udendo quelle parole e vedendo il pianto disperato, rimase sovrapensiero, essendo anch’egli preso dalla bellezza della fanciulla. Poi decise che la vita dell’amico gli era più cara di Sofronia e così, turbato da quelle lacrime, piangendo anch’egli, gli rispose “ Tito, hai violato la nostra amicizia tenendomi a lungo nascosta la tua forte passione. I pensieri disonesti non devono essere celati all’amico, che amico sarebbe se si rallegrasse soltanto delle cose oneste e non si preoccupasse di aiutare l’altro in difficoltà?
Ritornando al presente, non mi meraviglio se tu ami ardentemente Sofronia , a me promessa, mi meraviglierei del contrario, conoscendo la sua bellezza e la sua nobiltà d’animo. E ,quanto più ami Sofronia, tanto più ti lagni che la fortuna l’abbia concessa a me, sebbene non lo dici.
Ti sembra che se fosse stata di un altro e non mia avresti potuto amarla onestamente.
Invece è stato molto meglio che la fortuna l’abbia concessa a me, perché chiunque altro l’avesse amata, l’avrebbe voluta tutta per sé. Invece io, siccome siamo amici da sempre, non ricordo di aver mai avuto alcuna cosa che non fosse tua, come mia.
Se la cosa fosse ormai tanto avanti da non poter fare altrimenti, la dividerei con te. ma siamo ancora in tempo a fare in modo che ella possa essere soltanto tua.
E così farò in nome dell’amicizia, che mi permette di fare onestamente una cosa che tu vuoi.
E’ vero che Sofronia è mia promessa sposa; che io l’amavo molto e aspettavo con grande gioia le nozze. Ma, poiché tu l’ami molto più di me e con maggiore ardore la desideri, sta tranquillo che ella verrà nella mia camera come tua moglie non come mia.
Lascia , dunque, i tristi pensieri, caccia la malinconia, recupera la salute, l’allegria e ,da questo momento,
aspetta di godere del tuo amore che è più forte del mio”.
Tito, udendo parlare così Gisippo, da un lato gioiva ,perché nasceva per lui una speranza, dall’altro, a ragione, provava vergogna, sembrandogli ancor più sconveniente accettare la liberalità dell’amico.
Non smettendo di piangere, gli rispose che l’amicizia dimostratagli gli faceva capire ancor più chiaramente che cosa doveva fare. Dio non avrebbe permesso che la donna che aveva donato a Gisippo, perché più degno, divenisse sua. Aggiunse che se l’avesse voluto darla a lui gliel’avrebbe concessa. Doveva, dunque, essere lieto di essere stato scelto, accettare il dono e lasciare a lui le lacrime.
Infine, gli chiese di lasciarlo consumare nelle lacrime, le quali, alla fine, avrebbe vinto o esse avrebbero vinto lui, facendolo morire e liberandolo così dalla pena.
Gisippo, prontamente, rispose “Tito, se l’amicizia mi può permettere di spingerti a seguire il mio desiderio, io intendo adoperarla, e se tu non mi obbedirai volentieri, con la forza, che un amico deve usare, farò in modo che Sofronia sia tua. So bene quanto possono le forze dell’amore e so che molte volte hanno condotto alla morte gli infelici amanti. Vedo te così vicino ad essa che non potresti più tornare indietro, né vincere le lacrime, ma ti aggraveresti e presto verresti meno e , sicuramente dopo poco io ti seguirei.
Dunque, devi vivere se ti è cara la mia vita. Sofronia sarà tua, perché non potresti facilmente trovare un’altra che ti piacesse quanto lei. Io rivolgerò il mio amore ad un’altra, così avrò accontentato te e me.
Non sarei così ben disposto se le mogli si trovassero con la difficoltà con cui si trovano gli amici.
Poiché posso trovare più facilmente una moglie piuttosto che un altro amico, voglio , non perdere lei donandola a te, ma consegnandola ad un altro me stesso migliore di me, trasferirla a te, piuttosto che perderti.
Perciò ti prego, liberandoti di questa afflizione, di consolare ,nello stesso tempo, te e me, e di buon grado di prepararti a prendere la cosa amata, che il tuo amore desidera”.
Tito, pur trattenuto ancora dalla vergogna, spinto dall’amore e dall’insistenza dell’amico, disse “ Gisippo, poiché la tua liberalità è tanta che vince la mia giusta vergogna, farò come tu vuoi, come uomo che sa di ricevere da te non solo la donna amata, ma la stessa vita.
Vogliano gli dei che ti possa dimostrare quanto ti sono grato perché sei nei miei confronti più pietoso di quanto lo sono io stesso”.
Gisippo , allora, disse “ Tito, perché la cosa vada a buon fine, bisogna seguire questa strada. Come ben sai, dopo lunghe trattative tra i miei parenti e quelli di Sofronia, ella mi è stata promessa. Se ora io andassi a dire di non volerla per moglie, ne nascerebbe un grandissimo scandalo e turberei i miei e i suoi parenti. Questo non mi preoccuperebbe se sapessi per certo che ella diventasse tua moglie. Ma temo che potrebbero darla in sposa ad un altro, e tu avrai perduto quello che io non avrò acquistato.
Mi sembra, dunque, il caso, se sei d’accordo, che la conduca in casa come mia moglie e celebri le nozze. Poi, di nascosto, tu giacerai con lei come se fosse tua moglie. A tempo e a luogo opportuno riveleremo il fatto.
Se la cosa piacerà ,sarà tutto a posto, se non piacerà, sarà un fatto compiuto e tutti si dovranno per forza adattare”.
A Tito piacque la proposta. Dopo la guarigione di Tito, avendo già tutto organizzato, Gisippo portò Sofronia a casa come sua moglie e fece una gran festa di nozze.
Giunta la notte, le donne lasciarono la sposa nel letto del marito e se ne andarono.
  La camera di Tito era congiunta a quella di Gisippo ,tanto che si poteva andare dall’una all’altra.
Gisippo chiamò Tito dicendogli di andarsi a coricare con la sua donna.
Tito, vergognandosi ,non voleva andare, ma Gisippo, dopo aver discusso a lungo, ve lo mandò.
Giunto nel letto, il giovane, quasi scherzando, domandò alla donna se voleva essere sua moglie.
Ella, credendo che fosse Gisippo, rispose di si .Tito le pose al dito uno splendido anello e disse “ Io voglio essere tuo marito”.
Consumato il matrimonio, si amarono appassionatamente, senza che né lei né gli altri si accorgessero che era un altro e non Gisippo che giaceva con lei.
Mentre il matrimonio di Tito e Sofronia procedeva in tal modo, Publio, padre di lui, morì.
Gli fu scritto di ritornare immediatamente a Roma, per curare i suoi interessi. Egli decise, d’accordo con Gisippo, di andare a Roma e di condurre con sé Sofronia, cosa che non si poteva fare senza informarla di come stessero le cose. Perciò un giorno la chiamarono e le rivelarono tutto.
Ella, dopo averli guardati sorpresa, scoppiò a piangere, rammaricandosi dell’inganno di Gisippo.
Senza far commenti, andò a casa sua e a suo padre e sua madre narrò l’inganno che avevano subito, affermando che era la moglie di Tito e non di Gisippo, come tutti credevano.
Il padre ritenne il fatto gravissimo e si lamentò moltissimo con i parenti di Gisippo, che fu aspramente rimproverato ed odiato da tutti.
Gisippo, dal canto suo, affermava di aver fatto la cosa giusta ed i parenti di Sofronia gli dovevano essere grati perché l’aveva maritata ad un uomo migliore di sé stesso.
Tito, che sentiva tutte le lamentazioni, ne provava gran disagio.
Egli conosceva bene l’animo degli ateniesi e sapeva che avrebbero continuato a lamentarsi all’infinito, se non avessero avuto delle risposte. Perciò, avendo animo romano e senno ateniese, con molto garbo fece radunare i parenti di Gisippo e quelli di Sofronia in un tempio.
Entrato lì, accompagnato solo da Gisippo, così parlò ai presenti “ Molti filosofi credono che gli dei immortali dispongano le opere dei mortali, per cui, secondo alcuni, ciò che è accaduto e accadrà nel mondo è stabilito dalla volontà degli dei, ed è necessario. Altri ritengono che lo stato di necessità riguardi soltanto le cose che già sono state fatte. Si capisce che non è possibile cambiare le cose già accadute, perciò è più saggio credere che gli dei governino per l’eternità e senza alcun errore noi e le nostre cose. Si può ,dunque, ben vedere come sia presuntuoso e da bestie pensare di cambiare ciò che essi hanno disposto e meritano grandi punizioni coloro che si lasciano trasportare dall’ardire.
Tra questi ci siete a mio giudizio, tutti voi, se avete detto e continuate a dire che Sofronia è diventata mia moglie, mentre voi l’avevate data a Gisippo. Non considerate ciò che era stato disposto ab eterno e cioè che ella non divenisse di Gisippo ma mia, così come appunto è accaduto.
Ma parlare della provvidenza e dell’intervento degli Dei pare a molti difficile da comprendere, supponendo che gli Dei non si impiccino affatto delle cose degli uomini. Perciò voglio considerare le opinioni degli uomini a riguardo ed esaminare due cose molto contrarie ai miei costumi. L’una consiste nell’elogiare me, l’altra nel biasimare gli altri, senza allontanarmi dalla verità.
I vostri rimproveri, dovuti più alla rabbia che alla ragione, con continui mormorii, criticano e condannano Gisippo che mi ha data, con sua decisione, costei in moglie, mentre voi l’avevate data a lui.
Per la sua decisione ritengo che egli sia da elogiare sommamente per due motivi. L’uno perché ha fatto ciò che un amico deve fare; l’altra perché si è comportato più saggiamente di voi.
Non voglio spiegare ora ciò che le sante leggi dell’amicizia vogliono che un amico faccia per l’altro. Ma voglio soltanto ricordarvi che il legame dell’amicizia è più forte di quello del sangue e della parentela, perché gli amici ce li scegliamo, i parenti ce li dà la fortuna.
Nessuno, dunque, si deve meravigliare se Gisippo amò più la mia vita che la vostra benevolenza, essendo mio amico. E ,inoltre, egli è stato più saggio di voi, che mi sembra non conosciate la provvidenza degli dei e molto meno gli effetti dell’amicizia.
Infatti, avevate deciso di dare Sofronia a Gisippo, giovane e filosofo. Gisippo ha deciso di darla ad un giovane e filosofo. Decideste di darla ad un ateniese, Gisippo ad un romano. Decideste di darla ad un giovane nobile, Gisippo ad uno più nobile; decideste di darla ad un giovane ricco, Gisippo ad uno ricchissimo; decideste di darla ad un giovane che non solo non l’amava, ma la conosceva appena, Gisippo la dette ad un giovane che l’amava più della propria vita.
E che quello che dico sia vero si può facilmente verificare. E’ vero ,infatti, che sono giovane e filosofo come Gisippo, che ho la sua stessa età, che abbiamo fatto gli stessi studi. E’ vero che egli è ateniese ed io romano.
Se si discuterà della gloria delle due città ,dirò che io sono di una città libera ed egli di una città tributaria; io di una città signora di tutto il mondo, egli di una città che obbedisce all’altra; io di una città fiorentissima per le armi, l'impero e gli studi, mentre egli potrà lodare la sua solo per gli studi.
Inoltre, sebbene qui mi vediate come uno studente molto umile, non sono nato dalla feccia del popolazzo di Roma. Le mie case e i luoghi pubblici di Roma sono pieni delle immagini dei miei antenati , gli Annali romani sono pieni dei trionfi che i Quinzi hanno condotto sul Campidoglio e la loro gloria è ancora fiorente.
Per pudore taccio delle mie ricchezze perché ricordo l’onesta povertà degli antichi nobili romani, mentre io, non come avido, ma come amato dalla fortuna, ne abbondo.
So che avevate caro l’avere per parente Gisippo, che era ed è di qui (ateniese), ma non vi devo essere meno caro io che sono di Roma. Pensate ,infatti, che avrete in me un ottimo ospite e un utile ed autorevole protettore sia nelle faccende pubbliche che in quelle private.
Dunque, considerando razionalmente il tutto, chi loderà i vostri consigli più di quelli di Gisippo? Certamente nessuno. Sofronia è ben maritata a Tito Quinzio Fulvo, nobile, antico e ricco cittadino di Roma e amico di Gisippo, perciò chi se ne duole sbaglia e non sa quello che fa.
Alcuni potranno dire che non si rammaricano del fatto che Sofronia è moglie di Tito ma del come lo è diventata, furtivamente, senza che né amici, né parenti lo sapessero. Ciò non deve meravigliare.
Volentieri tralascio quelle che si sono maritate contro la volontà dei padri, quelle che sono fuggite con gli amanti e sono state prima amiche che mogli, e quelle che con la loro gravidanza e i parti hanno palesato il loro matrimonio, che è stato accettato per necessità, prima che con le parole e si è fatta di necessità virtù.
A Sofronia non è accaduto ciò, anzi, con discrezione e onestamente, è stata data da Gisippo a Tito, anche se, secondo alcuni, non ne aveva il diritto. Queste sono lagnanze di poco conto.
La fortuna ora usa nuove strade per ottenere i suoi scopi. Non mi devo preoccupare se il calzolaio, piuttosto che il filosofo,portò a buon fine i fatti miei, devo solo ringraziarlo. Se Gisippo ha ben maritato Sofronia, lamentarsi del modo e di lui è cosa stolta e inutile. Se non vi fidate del suo senno, evitate che possa maritare altre donne in futuro e ringraziatelo per adesso.
Dovete sapere che non cercai né con l’astuzia, né con l’inganno, di macchiare l’onestà di Sofronia e la nobiltà del vostro sangue. Sebbene la sposai occultamente, non andai come un ladro o come un nemico a toglierle la verginità, rifiutando di imparentarmi con voi. Ma ,acceso dalla sua bellezza e dalla sua virtù, dovetti agire di nascosto, per paura che voi non me l’avreste mai concessa.
Ora posso svelare il segreto, conosciuto solo da Gisippo. Sebbene ardentemente l’amassi, mi unì a lei non come amante, ma come marito, non avvicinandomi a lei prima di averla sposata, domandandole se mi voleva come marito, con le dovute parole e con l'anello, come ella stessa può testimoniare, ed ella mi rispose di si.
Se ella si ritiene ingannata, deve essere rimproverata lei che non mi ha chiesto chi fossi, non io.
Dunque, questo è il gran male, il gran peccato, compiuto da Gisippo, amico, e da me, innamorato, che Sofronia sia diventata la moglie di Tito Quinzio e per questo criticate e minacciate Gisippo.
E che sarebbe mai successo se egli l’avesse sposata ad un contadino, ad un malandrino o a un servo?
Quali catene, o prigioni, o croci basterebbero? Ma, tralasciando tutto, ormai è venuto il tempo che, essendo morto mio padre, devo ritornare a Roma e voglio portare Sofronia con me.
Ho dovuto, perciò, rivelarvi ciò che forse ancora vi avrei tenuto nascosto. Siate lieti perché ,se avessi voluto ingannarvi e oltraggiarvi, l’avrei lasciata qui. Ma tanta viltà non può esservi in un romano.
Sofronia, per volontà degli Dei, in virtù delle leggi umane, grazie a Gisippo e al mio inganno ,è mia.
Voi che pure siete saggi, potete condannarmi e punirmi in due modi: l’uno tenendovi Sofronia, sulla quale non avete alcun diritto; l’altro trattando Gisippo come nemico.
Vi consiglio, considerandovi amici, di deporre lo sdegno e il rammarico e di restituirmi la mia sposa, in modo che lietamente possa partire come vostro parente, ora e sempre. Ormai, vi piaccia o non vi piaccia, non si può cambiare quello che è fatto.
Se volete diversamente, vi toglierò Gisippo e, una volta giunto a Roma, riavrò mia moglie, che, a ragione, mi appartiene, malgrado sia rimasta con voi. Vi farò conoscere, considerandovi per sempre nemici, quanto sia potente lo sdegno dei romani”.
Detto ciò, Tito si alzò in piedi ,molto turbato, e ,preso per mano Gisippo, senza più curarsi dei presenti, minacciando, uscì dal tempio.
Quelli che erano rimasti là dentro, alcuni spinti dalla parentela, alcuni dall’amicizia e spaventati dalle ultime parole del giovane, decisero che la cosa migliore era avere Tito come parente, poiché Gisippo non aveva voluto esserlo, piuttosto che aver perso Tito come parente ed aver acquistato Gisippo come nemico.
Andarono da Tito e gli dissero che faceva loro piacere che Sofronia fosse sua moglie e ritenevano lui parente e Gisippo buon amico.
Festeggiarono tutti insieme, poi partirono e gli rimandarono Sofronia.
Ella, saggiamente, fatta di necessità virtù, l’amore che provava per Gisippo rapidamente rivolse a Tito e andò con lui a Roma, dove fu ricevuta con grande onore.
Gisippo, rimasto ad Atene,poco stimato da tutti, per lotte politiche ,fu cacciato dalla città, povero e meschino, e fu condannato all’esilio perpetuo.
Stando così male, povero e mendicante, andò a Roma, per vedere se Tito si ricordava di lui.
Seppe che era vivo, che era stimato dai romani e, avendo saputo dove erano le sue case, si mise ad aspettare davanti ad esse finchè Tito non giunse.
Non ebbe il coraggio di farsi riconoscere, per cui l’amico passò oltre.
A Gisippo parve che Tito l’avesse veduto, ma avesse finto di non riconoscerlo. Ricordando quello che aveva fatto per lui, offeso e disperato si allontanò.
Era ormai notte, il giovane ,digiuno e senza denari, senza sapere dove andare, desideroso di morire, giunse in un luogo molto solitario, dove c’era una gran grotta, in cui si rifugiò; si sdraiò sulla nuda terra e, dopo aver pianto a lungo, si addormentò.
Nella stessa grotta, all’alba, giunsero due ladri che avevano commesso un furto durante la notte, con il loro bottino. Cominciarono a litigare, il più forte uccise l’altro e andò via.
Gisippo, che aveva udito tutto, pensò di aver trovato il modo di avere la morte, senza uccidersi lui stesso.
Perciò non si allontanò ed attese l’arrivo dei gendarmi che lo catturarono.
Interrogato, confessò di aver ucciso il ladro e di non essersi potuto allontanare dalla grotta.
Il pretore, il cui nome era Marco Varrone, lo condannò alla morte sulla croce, come si usava a quel tempo.
Per caso Tito era andato quel giorno al pretorio.
Vedendo il viso del condannato e uditi i motivi della condanna, subito riconobbe che era Gisippo e si meravigliò della sua misera condizione e di come era giunto fin lì.
Per aiutarlo e salvarlo, non vedendo altra via che accusare sé stesso, si fece avanti e gridò “ Marco Varrone, richiama il pover’uomo che hai condannato, perché è innocente. Io sono il colpevole, infatti, ho offeso gli dei uccidendo colui il quale le tue guardie trovarono morto questa mattina, non voglio offenderli ancora,
provocando la morte di un altro innocente”.
Varrone si meravigliò e si rammaricò che tutto il pretorio l’avesse udito.Dovendo fare ciò che comandavano le leggi, fece ritornare indietro Gisippo e, alla presenza di Tito , gli chiese perché era stato così folle da confessare un delitto che non aveva commesso, pur sapendo che avrebbe perso la vita. Sosteneva che aveva ucciso un uomo, ma, ecco che si presentava un altro che diceva di essere l’assassino.
Gisippo guardò l’uomo, riconobbe che era Tito e ben comprese che l’aveva fatto per salvarlo.
Insistette, dunque, con Varone affermando che era stato lui a compiere il delitto.
Tito, dal canto suo, invitava il pretore a considerare che Gisippo era forestiero e che era stato trovato accanto al corpo del morto senza armi. Diceva che era povero e misero e perciò voleva morire.  Gli chiedeva di liberarlo e di punire lui.
Varrone ,sorpreso, già presumeva che fossero innocenti entrambi.
Ed ecco che giunse un tale, chiamato Publio Ambusto, giovane senza speranza, conosciuto da tutti i romani, un grandissimo ladrone, che veramente aveva commesso l’omicidio. Costui sapeva bene che nessuno dei due era colpevole di quello di cui si accusava. Si commosse a tal punto per la loro innocenza, che andò davanti a Varrone e disse “ Pretore, il mio fato mi spinge a risolvere la disputa tra costoro, non so quale dio mi spinge a confessare il mio peccato. Sappi, dunque, che nessuno di loro è colpevole di ciò di cui accusa sé stesso.
Quell’uomo l’uccisi io all’alba e vidi questo sventurato, che è qui, nella grotta ,che dormiva, mentre io dividevo la refurtiva con colui che poi uccisi. Non è necessaio che scagioni Tito, la cui fama tutti voi conoscete.
Dunque liberali e dai a me la condanna prevista dalle leggi”.
Ottaiano, che aveva avuto notizia della cosa, fece andare alla sua presenza tutti e tre, chiese a ciascuno quale motivo avesse per voler essere condannato. Ognuno spiegò le sue ragioni.
Ottaviano liberò i primi due perché erano innocenti e il terzo per amor di loro.
Tito, facendogli gran festa, condusse Gisippo, dopo averlo rimproverato per la sua diffidenza, a casa sua, là dove Sofronia, piangendo, lo accolse come un fratello.
Lo confortò, lo rivestì e divise con lui ogni suo tesoro ed ogni suo avere.
In seguito gli diede in moglie una sua sorella giovinetta, chiamata Fulvia, poi gli disse “ Gisippo, spetta a te solo decidere se rimanere qui con me a vivere o volertene tornare in Grecia con tutto ciò che ti ho donato”.
Gisippo, costretto dall’esilio che gli impediva di ritornare nella sua città e spinto dall’amicizia per Tito, decise di diventare romano.
A Roma ,con la sua Fulvia, con Tito e la sua Sofronia, vissero a lungo e lietamente nella stessa casa, divenendo ogni giorno sempre più amici.
La narratrice concluse che grandissima cosa era l’amicizia, massimamente degna di rispetto e di lode, madre di ogni magnificenza e onestà, nemica dell’odio e dell’avarizia, senza aspettare preghiere, pronta a fare per gli altri ciò che avrebbe voluto fosse fatto verso di sé.
Gli effetti dell’amicizia molto raramente in quei luoghi si vedevano, per colpa della cupidigia dei mortali, che guardavano soltanto alla propria utilità, e l’avevano relegata ai confini estremi della terra ,in esilio perpetuo.
Solo l’amicizia, infatti, aveva spinto Gisippo ad astenersi dagli abbracci della bella giovane, senza curarsi di perdere i suoi parenti e quelli di Sofronia e di esporsi ai mormorii, alle beffe e allo scherno del popolazzo.
Solo l’amicizia, d’altra parte, aveva subito spinto Tito, che poteva fingere di non vedere, a procurarsi la morte per liberare Gisippo dalla croce, alla quale egli stesso si condannava.
Solo l’amicizia aveva spinto Tito, senza che nessuno l’obbligasse, a dividere il suo grandissimo patrimonio con Gisippo, dopo che la fortuna gli aveva tolto il suo.
Solo l’amicizia aveva, infine, spinto Tito a dare in sposa la propria sorella a Gisippo, divenuto poverissimo e
miserabile.
Gli uomini pensavano soltanto ad accrescere con il loro denaro il numero dei servitori, temendo per sé ogni minimo pericolo, e non guardavano se potevano alleviare le difficoltà del padre, del fratello o del signore, mentre gli amici facevano tutto il contrario.


Il Saladino, che finge di essere un mercante, è ospitato onorevolmente da messer Torello; si fa la Crociata; messer Torello dà alla moglie un termine per rimaritarsi, se egli muore.
Viene catturato, per vivere ammaestra uccelli. Il Sultano , lo viene a sapere, riconosciutolo e fattosi  riconoscere, lo accoglie presso di sé con molti onori; messer Torello si ammala e con arti magiche una notte viene portato a Pavia. Alla cerimonia di nozze della moglie viene da lei riconosciuto e con lei se ne torna a casa sua.

Filomena aveva appena finito di parlare e tutti avevano lodata la magnificenza di Tito, quando il re, riservando l’ultimo posto a Dioneo, cominciò a parlare.
Disse che Filomena aveva raccontato cose vere sull’amicizia e giustamente si era rammaricata che l’amicizia era poco gradita agli uomini ai tempi loro.Se fossero stati lì per correggere e riprendere i difetti umani avrebbe fatto un lungo discorso; ma , poiché il loro fine era un altro, egli voleva raccontare una storia molto lunga, ma assai piacevole, una delle magnificenze del Saladino. Se, dunque, per i vizi del proprio tempo, non potevano acquistare l’amicizia di qualcuno, almeno si sarebbero potuti dilettare, sentendo ciò che il Sultano aveva fatto.
Come alcuni affermavano, al tempo dell’imperatore Federico I(Barbarossa) i cristiani fecero la prima Crociata per riconquistare la Terra Santa.
Il Saladino, allora sultano di Babilonia, sentendone parlare, decise di voler vedere , di persona, i preparativi dei signori cristiani per quella crociata, per meglio attrezzarsi.
Sistemate le cose in Egitto, fingendo di andare in pellegrinaggio, con due uomini molto saggi e solo con tre servitori, sotto le sembianze di un mercante, si mise in cammino.
Dopo aver visitato molte province cristiane, attraversando la Lombardia, per superare i monti ed andare in Francia, tra Milano e Pavia, essendo già il vespro, incontrarono un gentiluomo, il cui nome era messer Torello di Stra di Pavia.
Costui con i cani e i falconi se ne andava a dimorare in un suo bel possedimento, presso il Ticino.
Messer Torello come vide i viaggiatori pensò che fossero gentiluomini e stranieri e desiderò onorarli.
Il Saladino fece domandare da un servitore quanto distassero da Pavia e se potevano ancora entrare nella città, data l’ora. Messer Torello rispose personalmente che ormai non potevano giungere nella città ad un’ora che consentisse loro di entrare.
Il Saladino gli chiese ,allora, di indicargli un albergo dove fermarsi per la notte, dato che erano stranieri.
Messer Torello rispose che l’avrebbe fatto accompagnare da un suo servitore.
Si avvicino al più fidato dei suoi uomini, gli dette tutte le istruzioni e lo mandò con loro.
Poi andò nel suo possedimento dove, subito ,come meglio potè, fece preparare una bella cena e mettere le tavole nel giardino. Poi si pose sulla porta ad attendere gli ospiti.
Il servitore, conversando, deviò il gruppo dei viaggiatori dalla strada che portava a Pavia e li condusse alla casa del suo padrone. Lì furono accolti con grande garbo.
Il Saladino, che era molto attento, si accorse dell’espediente usato dal cavaliere, che aveva temuto che potessero non accettare il suo invito. Rispose al saluto del padrone di casa e lo ringraziò per la grande cortesia ,usata nei suoi confronti.
Il cavaliere rispose che la sua cortesia era ben poca cosa rispetto a quella che avrebbero meritato, ma non c’era fuori di Pavia nessun luogo adatto ad ospitarli convenientemente.
Mentre messer Torello parlava, i suoi servitori, venuti intorno ai viaggiatori, li fecero smontare e sistemarono i cavalli. Poi condussero i tre gentiluomini nelle camere preparate per ospitarli, tolsero loro gli stivali e li rinfrescarono con ottimi vini, finché non giunse l’ora di cena.
Saladino e i compagni conoscevano il latino, per cui comprendevano bene ed erano ben compresi. Sembrava loro che il cavaliere fosse il più raffinato uomo e il più intelligente che avessero mai conosciuto.
A messer Torello, d’altra parte, sembrava che fossero uomini più importanti di come li aveva considerati prima e si rammaricava di non poterli onorare con un banchetto più ricco.
Pensò di poter rimediare la mattina seguente e, informato un servo di ciò che doveva fare, lo mandò a Pavia , dove tutte le porte erano aperte, da sua moglie, donna molto saggia e generosa.
Condotti i gentili uomini in giardino, chiese loro chi fossero.
Il Saladino rispose che erano mercanti cipriani e da Cipro andavano a Parigi, per fare degli acquisti.
Continuarono a ragionare per un certo tempo, finché non giunse l’ora di cena.
Su invito del padrone di casa si accomodarono a tavola e la cena fu servita. Al termine di essa furono tolte le tavole e gli ospiti furono accompagnati a riposare su bellissimi letti.
Giunta la notte si addormentarono tutti.
Frattanto il servitore si recò a Pavia e riferì alla donna l’ambasciata. Ella ,con garbo e signorilità, fece chiamare gli amici e i servitori affinché disponessero ogni cosa adatta ad un magnifico banchetto ,alla luce delle torce,
fece invitare al convito molti nobili cittadini, mettendo tutto in ordine , come il marito le aveva mandato a dire.
Il mattino seguente ,dopo che i gentiluomini si furono svegliati, messer Torello li condusse ad uno stagno vicino e mostrò loro come volavano i suoi falconi.
Il Saladino, subito dopo, chiese che qualcuno lo conducesse con i suoi compagni a Pavia in un buon albergo. Messer Torello si offrì di accompagnarli personalmente, dato che doveva recarsi anch’egli in città.
Tutti contenti si misero in cammino. Verso le nove giunsero in città, pensando di essere arrivati in un buon albergo, arrivarono alle casa di messer Torello, dove trovarono ben cinquanta gentiluomini pronti a riceverli.
Il Saladino e i compagni si resero conto di trovarsi in casa di messer Torello e lo ringraziarono per averli ospitati sia la sera prima che in quel giorno, anche se non glielo avevano chiesto.
M.Torello rispose che doveva ringraziare la fortuna che gli aveva dato la possibilità di accoglierli nelle sue case, ma se essi non gradivano di desinare con lui e con i suoi nobili ospiti, potevano liberamente andar via.
Il Saladino e i compagni ben volentieri si arresero e, smontati da cavallo, furono accompagnati nelle camere splendidamente apparecchiate. Si tolsero gli stivali, si rinfrescarono, poi si recarono nella sala da pranzo, dove furono loro servite, con ordine, tante deliziose vivande, che se fosse arrivato l’imperatore in persona ,non avrebbe potuto avere un’accoglienza migliore.
Il Saladino e i compagni, sebbene fossero gran signori e abituati al lusso,pure si meravigliarono dello sfarzo, sapendo che il cavaliere era un borghese, non un nobile.
Dopo pranzo, poiché faceva molto caldo, l gentiluomini di Pavia andarono a riposare.
Messer Torello rimase solo con i suoi tre ospiti. Perché vedessero tutte le cose che gli erano care fece chiamare la moglie, la quale venne avanti a loro bellissima e riccamente vestita, in mezzo ai suoi due figlioletti, che parevano angeli ,e garbatamente li salutò.
I tre, vedendola, si alzarono in piedi, la riverirono ,la fecero sedere tra loro con i figlioletti e fecero gran festa.
Allontanatosi il marito, domandò chi fossero e dove andassero ed essi risposero che l’avevano già spiegato al padrone di casa.
La donna, allora, sorridendo, li invitò ad accettare un suo piccolo dono, che avrebbe fatto portare per loro.
Fece portare per ciascuno due abiti, uno foderato di seta, l’altro di pelliccia, non abiti da mercanti ma da signori, e tre giubbe di seta e mutande. Li esortò a prenderli dicendo che così vestiva anche il marito.
Aggiunse che essi erano lontani dalle loro mogli, dovevano compiere un lungo viaggio ed avevano bisogno di indumenti freschi e puliti, anche se di poco valore.
I gentiluomini apprezzarono la cortesia della donna e la raffinatezza dei vestiti, non adatti a semplici mercanti, la ringraziarono e accettarono di buon grado.
Ritornato messer Torello, la moglie, affidandoli a Dio, si allontanò, dopo aver ordinato ai servi di rifornirli di tutto ciò di cui avevano bisogno. Dietro insistenza del padrone di casa ,si trattennero tutto il giorno.
Dopo aver riposato, cavalcarono un po’ per la città e, venuta l’ora di cena, con molti altri invitati cenarono lautamente.
Il mattino dopo, all’alba, si alzarono e trovarono, in luogo dei loro ronzini stanchi, tre grossi e forti cavalli, e, ugualmente, cavalli forti e freschi per i loro servitori.
Vedendo ciò ,il Saladino ,rivolgendosi ai compagni, disse di non aver mai visto un uomo così cortese e attento.
Aggiunse che al Sultano di Babilonia sarebbe bastato un solo cavallo per partire, non quanti gliene venivano offerti. Ma sapendo che non era possibile rinunziarvi, ringraziarono e montarono a cavallo.
Messer Torello, con molti compagni, li accompagnò per un lungo tratto fuori città, finché l Saladino, cui spiaceva di allontanarsi dal cavaliere, tanto gli stava simpatico, lo pregò di ritornare indietro.
Nell’accomiatarsi messer Torello volle precisare che non era affatto convinto che gli stranieri fossero dei mercanti. Il Saladino ,a conferma delle sue dichiarazioni ,gli rispose che, probabilmente, gli avrebbero fatto vedere la loro mercanzia.
Il Sultano partì ripromettendosi di ricompensare generosamente il cavaliere, se la guerra che stava per cominciare non gli avesse fatto perdere la vita. Insieme ai suoi compagni elogiò molto l’uomo, la sua donna e la loro magnifica ospitalità.
Dopo aver girato, con gran fatica, tutta l’Europa , s’imbarcò e se ne tornò ad Alessandria, disponendosi alla difesa.
Messer Torello se ne tornò a Pavia e si continuò a chiedere chi fossero veramente quei tre, senza avvicinarsi mai alla verità.   
Venuto il tempo della prima Crociata, messer Torello, nonostante le lacrime e le preghiere della sua donna, decise di partire.
Mentre stava per montare a cavallo, disse alla moglie, che amava immensamente “ Donna, io parto per la Crociata sia per l’onore che per la salvezza dell’anima; ti raccomando i nostri averi e il nostro onore. Parto e sono sicuro di tornare, ma non ne ho la certezza, perché possono accadere tante cose. Voglio che tu mi faccia una promessa, nel caso che tu non abbia notizie sicure che sono vivo, che mi aspetti un anno, un mese e un giorno prima di rimaritarti, iniziando da questo giorno in cui sto partendo”.
La donna, piangendo, gli assicurò che lo amava più della sua vita e non si sarebbe mai risposata. Poteva vivere e morire sicuro che ella avrebbe vissuto e sarebbe morta moglie di messer Torello.
Il marito, turbato, le disse che era sicuro del suo amore ma, essendo una donna giovane, bella e molto nobile, molti gentiluomini, se egli fosse ritenuto morto, l’avrebbero chiesta in moglie. Sicuramente i fratelli e i parenti l’avrebbero spinta ad un nuovo matrimonio.
La donna promise che avrebbe rispettato la volontà del marito, poi l’abbracciò e, sfilatosi un anello dal dito, glielo diede, dicendo “Se dovessi morire prima del vostro ritorno, vi ricorderete di me, vedendolo”.
Egli lo prese, montò a cavallo e, salutati tutti, si mise in viaggio.
Giunto a Genova, si imbarcò con la sua compagnia su una galea e, in poco tempo, giunse ad Acri, dove si congiunse con un altro esercito cristiano.
Nel mentre scoppiò nell’esercito cristiano una terribile epidemia che, per la fortuna o per le arti magiche del Sultano, fece morire quasi tutti i Crociati.
Il Saladino, quasi senza colpo ferire, catturò i pochi Cristiani sopravvissuti. Tra costoro c’era anche messer Torello, che fu condotto in prigione ad Alessandria. Colà, senza che fosse riconosciuto, per sopravvivere  cominciò ad addestrare uccelli (falconi) per la caccia, cosa in cui era maestro.
La notizia pervenne al Saladino, che lo tolse di prigione, lo nominò suo falconiere.e lo chiamò con l’appellativo di “ Cristiano”, senza riconoscerlo. Neppure messer Torello riconobbe il Sultano.
Tutto concentrato nel pensiero di voler ritornare a Pavia, più volte cercò di fuggire, senza riuscirvi.
Essendo venuti alcuni ambasciatori genovesi dal Saladino per riscattare dei loro cittadini, pensò di scrivere una lettera alla moglie per dirle che era vivo, che sarebbe tornato e le raccomandò di aspettarlo.
Consegnò la lettera ad uno degli ambasciatori, che lo conosceva, e lo pregò di consegnarla nelle mani dell’abate di San Pietro in Cielo d’Oro, che era suo zio.
Stando così le cose, un giorno, messer Torello, mentre discuteva col Sultano dei suoi uccelli, sorrise facendo con la bocca un movimento che il Sultano aveva notato quando era a Pavia, ospite del cavaliere.
Il Saladino, sospettando che si trattasse di messer Torello, gli chiese se era di Ponente. L’uomo gli rispose che era un poveretto, proveniente dalla città di Pavia, in Lombardia.
Udito ciò, il Saladino ebbe la certezza che si trattava proprio di messer Torello. Senza dir nulla fece portare i suoi vestiti in una camera,lo condusse lì e gli chiese se aveva mai visto quelle vesti.
Messer Torello guardò attentamente e vide che erano le vesti che la sua donna aveva donato, ma non ne era sicuro. Prudentemente rispose “Non ne conosco nessuna, ma, in verità, due somigliano agli abiti che indossai con tre mercanti che capitarono a casa mia”.
Allora il Saladino lo abbracciò affettuosamente ,dicendo “Voi siete messer Torello di Stra ed io sono uno dei tre mercanti ai quali la vostra donna donò queste robe. E’ venuto il momento di rivelarvi quale sia la mercanzia, come vi promisi nell’allontanarmi da voi”.
Messer Torello fu lietissimo di aver ospitato un signore così importante e si vergognò di averlo ricevuto poveramente.
Il Sultano gli fece una gran festa, lo fece vestire con abiti reali e lo portò al cospetto dei suoi cortigiani,ai quali comandò di onorarlo e di averlo caro; cosa che tutti fecero ed, in particolare, i due signori, che l’avevano accompagnato nel viaggio.
Tutte quelle cose distrassero il cavaliere dal pensiero di Pavia, anche se sperava fermamente che la lettera fosse pervenuta a suo zio.
Il giorno che l’esercito dei Cristiani fu conquistato dalle truppe del Saladino, morì e fu seppellito un cavaliere provenzale poco importante, il cui nome era messer Torello di Dignes.
Poiché messer Torello da Stra, invece, era molto conosciuto nell’esercito per la sua nobiltà , chiunque udì dire che messer Torello era morto ,credette che si trattasse di messer Torello di Stra e non di messer Torello di Dignes.
Molti italici, ritornando in Italia, riferirono la cosa e vi furono alcuni che, addirittura, sostennero di averlo visto morto e di essere stati presenti alla sepoltura.
La notizia arrecò grande dolore alla sua donna, ai parenti e a tutti coloro che l’avevano conosciuto.
Sarebbe troppo lungo descrivere la sofferenza e la tristezza della sua donna, la quale ,dopo alcuni mesi, aveva cominciato a dolersi di meno.
Il fratelli di lei, ben presto, sollecitati dalle molte proposte di matrimonio da parte dei più nobili uomini della Lombardia, cominciarono a spingerla a rimaritarsi.
Non potendo più resistere alle pressioni dei parenti, promise che si sarebbe rimaritata ,passato il periodo di attesa ,promesso al marito. Mancavano soltanto otto giorni al termine dopo il quale ella doveva prendere marito.
Un giorno in Alessandria messer Torello vide uno che si era imbarcato sulla galea diretta a Genova con gli ambasciatori genovesi. Lo fece chiamare e gli chiese se avevano fatto buon viaggio e quando erano giunti a Genova.
Il giovane rispose che la galea aveva fatto un pessimo viaggio, come aveva sentito a Creta, dove era rimasto. Infatti, mentre la galea era vicina alla Sicilia, si era levata una tramontana fortissima che l’aveva sbattuta sulle coste dell’Africa; nel naufragio non si era salvato nessuno ed erano morti anche due suoi fratelli.
Messer Torello credette ad ogni cosa e comprese che a Pavia non era arrivata nessuna sua notizia, ben sapendo che la donna stava per essere rimaritata. Infatti stava per scadere il termine che agli aveva chiesto alla moglie.
Cadde in tanto dolore che si mise a letto senza voler mangiare, deciso a morire.
Come seppe la cosa il Saladino, che l’amava molto, si recò da lui.
Saputa la ragione del suo dolore e della sua malattia, si rammaricò e gli promise che si sarebbe adoperato affinchè egli potesse essere a Pavia entro il termine fissato.
Messer Torello, che aveva una fiducia cieca nel Saladino, lo cominciò a sollecitare per fargli mantenere la promessa.
Il Sultano ordinò ad un negromante molto esperto di trovare il modo di mandare Torello a Pavia sopra un letto.
Il negromante assicurò che sarebbe stato fatto, bisognava, però, che il cavaliere dormisse.
Il Saladino ritornò dall’amico e, avendolo trovato disposto a morire pur di ritornare a Pavia, gli disse “ Messer Torello, se amate la vostra donna e temete che possa divenire di un altro, non vi posso rimproverare, perché ella è veramente la miglior donna di tutte, non solo per la bellezza ,che è un fiore caduco, ma per costumi e per maniere. Mi sarebbe stato carissimo che foste restato qui con me, grazie alla fortuna, per tutto il tempo della nostra vita, aiutandomi nel governo del regno. Ma, sapendo che desiderate soltanto o morire o essere a Pavia al termine stabilito, avrei voluto mandarvi a casa vostra con tutti gli onori che meritate.
Poiché ciò non è possibile vi ci manderò nel modo che vi ho detto”.
Messer Torello gli rispose “Signor mio, ho piena fiducia nella vostra benevolenza, che mi avete già dimostrata. Vi prego, perché ho deciso, che ciò che mi dite si faccia subito, perché domani è l’ultimo giorno nel quale debbo essere atteso”.
Il Saladino, il giorno seguente,attendendo di mandarlo via al sopraggiungere della notte, fece preparare nella sala un bellissimo letto, con materassi di velluto e drappi d’oro, secondo l’usanza. Sopra vi fece porre una coperta lavorata con cerchi ricamati con perle grossissime e bellissime pietre preziose, che a Pavia fu considerata un vero tesoro, e due guanciali adeguati a tale letto.
Fatto ciò, comandò che all’amico, ormai perfettamente ristabilito, fosse fatto indossare un abito saraceno, il più bello che si fosse mai visto,e in testa gli fu posto, all’uso saraceno, uno splendido turbante.
Essendo ormai tardi, il Saladino si recò nella camera del cavaliere e, piangendo, lo salutò ,dicendogli che lo lasciava partire in nome dell’affetto che li legava. Doveva , però, promettere che, sistemate le sue cose in Lombardia, almeno una volta, sarebbe ritornato da lui, per fargli piacere. Frattanto gli chiedeva di inviargli delle lettere per informarlo di tutto e per chiedergli qualunque cosa volesse.
Messer Torello, piangendo, lo rassicurò che mai avrebbe potuto dimenticare i benefici ricevuti e avrebbe fatto tutto ciò che gli aveva chiesto.
Si abbracciarono ed andarono nella sala dove era stato preparato il letto.
In gran fretta, poiché era molto tardi, venne il medico e gli fece bere la pozione; subito il cavaliere si addormentò.
Così addormentato, per ordine del Saladino, fu posto sul bel letto, su cui il sovrano fece deporre una grande e bella corona di gran valore, come dono per la sua donna. Poi mise al dito del dormiente un anello con un rubino tanto lucente che pareva una torcia accesa, di valore inestimabile. E ancora, gli fece mettere intorno alla vita una spada, decorata con un fermaglio nel quale erano incastonate perle mai viste, con altre pietre preziose.
Ai suoi due lati fece porre due grandissimi bacini d’oro, pieni di dobloni, e molte reti piene di perle, anelli, cinture ed altre cose. Fatto ciò baciò l’amico e diede ordine al negromante di procedere.
Subito il letto ,con tutto messer Torello, fu inviato e il Saladino rimase con i suoi baroni a parlare della vicenda.
Messer Torello era già stato posato nella chiesa di San Pietro in Ciel d’Oro a Pavia,con tutti i gioielli e gli ornamenti suddetti, e ancora dormiva quando, all’alba, entrò nella chiesa il sagrestano con un lume in mano e vide il ricco letto. Sorpreso e spaventato fuggì.
L’abate e i monaci, vedendolo fuggire, si stupirono e chiesero il motivo. L’abate lo rimproverò dicendogli che non era un fanciullo e conosceva bene quella chiesa, non capiva perché fuggiva.
Decise ,dunque, di andare a vedere e accese tutti i lumi. L’abate e i monaci entrarono nella chiesa, dove trovarono quel letto meraviglioso ,sul quale il cavaliere dormiva.
Mentre tutti guardavano timidamente il letto, senza accostarsi, messer Torello, finito l’effetto della pozione magica, si svegliò ed emise un gran sospiro.
Tutti, spaventati, fuggirono chiedendo aiuto a Dio.
Il gentiluomo, aperti gli occhi, comprese che era giunto lì dove il Saladino lo aveva mandato.
Si alzò, guardò ciò che aveva intorno e riconobbe la magnificenza del Sultano. Senza muoversi, vedendo i monaci fuggire, cominciò a chiamare per nome l’abate, dicendogli che era suo nipote.
L’abate udendolo, si spaventò ancora di più perché lo riteneva morto molti mesi prima.
Alla fine, comunque, si fece il segno della croce ed andò da lui.
A lui messer Torello disse di esser vivo e di essere ritornato d’oltremare.
L’abate, sebbene avesse la barba lunga e fosse vestito da saraceno, dopo un po’ lo riconobbe e gli disse “ Figlio mio , non ti devi meravigliare della nostra paura, perché tutti qui credono che tu sia morto, tanto che ti posso dire che madonna Adelaide, tua moglie, vinta dalle preghiere e dalle minacce dei suoi parenti, contro la sua volontà, è promessa; questa mattina deve andare dal nuovo marito per celebrare le nozze.
La festa è già apparecchiata”.
Messer Torello, accolto festosamente, raccomandò a tutti i monaci di non parlare con nessuno finché non li avesse autorizzati.
Poi, messi in salvo i gioielli, raccontò all’abate ciò che era avvenuto e gli domandò chi fosse il nuovo marito della sua donna. Infine ,lo pregò di condurlo con lui alle nozze, anche se ,di solito, i religiosi non partecipavano ai banchetti nuziali.
Lo zio lo assecondò volentieri e, sopraggiunto il giorno, mandò a dire al nuovo sposo che voleva essere presente alle nozze con un compagno.
Il gentiluomo rispose che ne era contento.
Venuta l’ora del pranzo, messer Torello, vestito da saracino , con l’abate se ne andò alla casa del novello sposo, senza che nessuno, pur guardando con curiosità ,lo riconoscesse.
L’abate, dal canto suo, diceva a tutti che quel tale che stava con lui era un saraceno, mandato,come ambasciatore, dal sultano al re di Francia.
Il saraceno ,a tavola, fu fatto sedere proprio di fronte alla sua donna, che egli guardava con grande
gioia ,vedendola turbata per quelle nozze.
Anch’ella, di tanto in tanto , lo guardava, senza riconoscerlo, data la lunga barba, lo strano abito e la convinzione che il marito fosse morto.
Quando al cavaliere sembrò giunto il momento di vedere se lo ricordava, prese in mano l’anello che gli era stato donato dalla moglie, al momento della partenza.
Disse al giovinetto ,che serviva, di riferire alla donna che nel suo paese c’era l’usanza che ,al banchetto di nozze, la sposa, se era presente un forestiero, gli mandasse, piena di vino, la coppa con la quale beveva.
Dopo aver bevuto, il forestiero rimandava indietro la coppa, dopo averla ricoperta, e la sposa beveva il rimanente.
Il giovinetto fece l’ambasciata alla donna, la quale, garbatamente, credendo che il forestiero fosse un personaggio importante, volle mostrare di essere lieta della sua venuta. Gli fece, dunque, portare una coppa dorata che aveva davanti, dopo averla riempita di vino.
Messer Torello si mise in bocca l’anello e, dopo aver bevuto, lo lasciò cadere nella coppa ,senza che nessuno se ne accorgesse; poi la ricoprì e la mandò alla donna.
Madonna Adelaide, come voleva l’usanza di lui, la scoprì, se la mise in bocca e vide l’anello.
Senza fare alcun commento, riconobbe che era l’anello che aveva dato al marito al momento della partenza.
Lo prese e guardò fissamente colui che credeva uno straniero.
Lo riconobbe e, diventata quasi furiosa, gettata a terra la tavola che aveva davanti, gridò “Questi è il mio signore, questi è veramente messer Torello”.
Corse verso di lui, incurante degli abiti e delle tavole imbandite e l’abbracciò tanto strettamente che si staccò da lui soltanto quando egli stesso le disse che c’era ancora molto tempo per abbracciarsi.
Nella gran confusione che si era creata, messer Torello pregò che tutti facessero silenzio.
Poi cominciò a raccontare tutto ciò che era avvenuto, dal momento della partenza fino a quel giorno.
Infine, disse che quel gentiluomo che stava per sposare sua moglie, credendolo morto, non si doveva dolere di restituirgliela, essendo egli vivo.
Il nuovo sposo, sebbene rammaricato, rispose ,amichevolmente, che il cavaliere poteva fare ciò che voleva.
La donna lasciò gli anelli e la corona avute dal nuovo sposo e si mise l’anello che aveva preso dalla coppa, insieme con la corona mandatale dal Sultano.
Usciti dalla casa, con tutta la schiera degli invitati se ne andarono alla casa di messer Torello, dove festeggiarono con tutti i presenti, che gridavano al miracolo.
Messer Torello distribuì i suoi gioielli in parte a colui che aveva fatto le spese delle nozze ,in parte all’abate e a molti altri. Poi inviò alcuni messi al Saladino per comunicargli il suo felice ritorno, dichiarandosi per sempre suo amico e servitore.
Per molti anni visse con la sua donna, usando verso tutti molta cortesia.
Quella fu la fine delle sventure di messer Torello e della sua cara sposa e la ricompensa per le loro liete cortesie.
Tali cortesie molti ,in quel tempo, si sforzavano di fare e benché avessero molte ricchezze, le facevano così male che, prima di farle, se le facevano pagare più di quanto valevano. Non si dovevano, perciò, meravigliare se non ne ricavavano alcuna ricompensa.



Il marchese di Salluzzo, costretto dalle preghiere dei suoi uomini a prender moglie, per prenderla di suo gusto , sceglie la figliuola di un contadino da cui ha due figli, i quali le fa credere di aver ucciso. Poi le dice di non amarla più e di aver preso un’altra moglie, portandole in casa la propria figliuola come se fosse sua moglie. Avendola cacciata di casa in camicia, vede che ella sopporta ogni cosa con pazienza. Per questo la riprende in casa più cara che mai, le mostra i suoi figli ,ormai grandi, e come marchesa la onora e la fa onorare.

Finita la lunga novella, che era piaciuta a tutti, Dioneo, ridendo, disse che il buon uomo che aspettava la notte seguente per far abbassare la coda ritta del fantasma, avrebbe pagato pochi soldi per tutte le lodi che esse rivolgevano a messer Torello.
Poi, dato che toccava solo a lui raccontare, cominciò dicendo che, come a lor tutte era chiaro, quel giorno era stato dedicato a re, a sultani e a gente di quel genere. Non si sarebbe, dunque, allontanato di molto perché voleva parlare di un marchese, non per la di lui magnificenza, ma per la sua matta bestialità.
Anche se , alla fine, la vicenda si concluse per il meglio, non consigliava a nessuna di loro di seguire quell’esempio.
Molto tempo prima, tra i marchesi di Salluzzo, vi fu ,come capofamiglia, un giovane chiamato Gualtieri.
Costui, essendo senza moglie e senza figli, spendeva il suo tempo nell’andare a caccia di uccelli e di altri animali, né aveva alcuna intenzione di prender moglie e si riteneva per questo molto saggio.
I suoi sudditi più volte lo pregarono di ammogliarsi, affiché egli non rimanesse senza eredi e loro senza signore.
Si offrirono di trovargliene una che discendesse da padre e madre di nobili origini, che potesse accontentarlo.    
Ad essi Gualtieri rispose che era ben deciso a non prendere mai moglie, per timore di potersi imbattere in una donna non adatta a lui. Il dire che gli avrebbero scelto una donna che avesse come garanzia i costumi del padre e della madre, non lo rassicurava perché quella era una sciocchezza. Infatti, spesso, le figliuole erano dissimili dai padri e dalle madri.Li voleva accontentare, ma voleva scegliere una moglie che gli piacesse, in modo che, se le cose fossero andate male, doveva prendersela solo con sé stesso.
Aggiunse che voleva trovarsela egli stesso e che la sua sposa doveva essere onorata da tutti loro.
I suoi uomini risposero che erano contenti, l’importante era che prendesse moglie.
Già da tempo erano piaciuti a Gualtieri i costumi di una povera giovinetta, che abitava in un villaggio vicino a casa sua. Gli sembrò molto bella e ritenne che con lei avrebbe vissuto una vita felice.
Decise, quindi, di volerla sposare e, fattosi chiamare il padre, che era poverissimo, si accordò di prenderla in moglie. Fatto ciò, radunò tutti i suoi amici e disse loro che stava per soddisfare il loro desiderio.
Gli avevano promesso che sarebbero stati contenti ed avrebbero onorato qualsiasi donna avesse scelto. Era giunto il momento per lui di mantenere la sua promessa ed anche per loro.
Aveva trovato una giovane che gli piaceva lì vicino, intendeva prenderla in moglie e portarla a casa di lì a poco.
Pensassero loro a preparare una bella festa di nozze per poterla ricevere con onore, in modo che fossero tutti soddisfatti di aver rispettato le promesse fatte.
I suoi sudditi, ben lieti,assicurarono che avrebbero rispettato e onorato la moglie del loro signore.
Poi tutti si misero a preparare le nozze, fastose e ricche,invitando i loro amici, i parenti e gli altri gentiluomini del luogo. Lo stesso fece Gualtieri ,che fece ,inoltre, cucire ricchi abiti, provandoli su una giovane che fisicamente gli sembrava che somigliasse alla giovinetta che stava per sposare.
Oltre a ciò, predispose cinture e anelli e una ricca e bella corona e tutto ciò che si addiceva ad una novella sposa.
Giunto il giorno fissato per le nozze, Gualtieri verso le otto di mattina montò a cavallo insieme con alcuni che erano venuti ad onorarlo e, avendo organizzato ogni cosa, disse” Signori, è giunto il momento di andare a prendere la novella sposa”.
Si misero in viaggio e, dopo poco, giunsero alla villetta.
Nei pressi della casa del padre trovarono la giovane che tornava dalla fonte con l’acqua, in gran fretta per andare a vedere la sposa di Gualtieri.
Come il gentiluomo la vide ,la chiamò per nome, cioè Griselda, e domandò dove fosse il padre. Ella, timidamente, rispose che era in casa.
Gualtieri, entrato in casa, trovò il padre di lei, che si chiamava Giannucolo, e gli disse “ Sono venuto per sposare la Griselda, ma prima le voglio fare alcune domande, in tua presenza”.
Le chiese se, una volta diventata sua moglie, si impegnava a compiacerlo, a non turbarsi per qualunque cosa egli dicesse o facesse ,ad essere sempre obbediente ed altre cose simili.
Allora Gualtieri ,presala per mano, la condusse fuori, alla presenza di tutta la sua compagnia, la fece spogliare ignuda e rapidamente le fece vestire e calzare con gli abiti che aveva fatto fare, e sui capelli, spettinati com’erano, fece mettere la corona.
A tutti , che lo osservavano stupiti, spiegò che quella era la donna che aveva scelto come moglie, se ella lo voleva come marito.
Poi, rivolto a lei, che se ne stava vergognosa ed incerta, le disse “ Griselda, mi vuoi come marito?”.
Ed ella rispose “ Signor mio, si”.
Ed egli disse “ Ed io voglio te per mia moglie”. Ed in presenza di tutti la sposò.
La fece montare su un cavallo e la condusse a casa, dove fu fatta una festa di nozze ricca e bella, come se fosse stata la figlia del re di Francia.
La giovane sposa mutò con gli abiti anche l’animo e i costumi.
Oltre che bella divenne anche attraente, piacevole e garbata, tanto che non sembrava essere stata figlia di Giannicolo e guardiana di pecore, ma piuttosto la figlia di un nobile signore.
Ciò faceva meravigliare ogni uomo che l’aveva conosciuta prima.
Inoltre era servizievole e obbediente al marito, tanto che egli si riteneva il più contento e appagato uomo del mondo.
Anche verso i sudditi del marito era tanto garbata e gentile che non c’era nessuno che non l’amasse e la onorasse, pregando per la sua salute.
Tutti, mentre prima dicevano che il loro signore era stato poco saggio a prenderla in moglie, ora lo ritenevano molto saggio perché aveva saputo vedere le grandi virtù della donna, nascoste sotto i poveri panni e l’abito contadino.
In breve, Griselda seppe conquistarsi l’affetto e la stima di tutti i sudditi.
Non molto dopo le nozze ella ingravidò e partorì una bambina, con grande gioia di Gualtieri.
Poco dopo , il marchese ebbe uno strano pensiero; volle provare con cose intollerabili la pazienza della moglie.
Dapprima la ferì con parole, dicendole che i sudditi non erano contenti di lei per la sua umile condizione, perché generava figli di umile origine, che erano scontenti della figlia che era nata e mormoravano continuamente.
Udendo quelle parole, la donna, senza cambiare espressione o buone intenzioni, disse “ Signor mio, fa di me quello che ritieni più onorevole per te e ti dia più consolazione; io sarò contenta ben sapendo che sono inferiore a loro e non sono degna dell’onore che mi facesti”.
Gualtieri apprezzò molto quella risposta, vedendo che la moglie non si era insuperbita per la condizione ,cui era stata elevata.
Poco tempo dopo disse alla moglie che i sudditi non potevano sopportare la fanciulla nata da lei e le mandò un servo che, con viso molto triste, le disse “ Madonna, il mio signore mi ha comandato di prendere la vostra figliuola per………” e più non aggiunse.
La donna, udendo le parole ,vedendo il viso del servitore e ricordando le promesse da lui fatte, comprese che al servo era stato ordinato di uccidere la figlia.
Prese la bimba dalla culla, la baciò, la benedisse e, sebbene sentisse nel cuore un gran dolore, senza cambiare espressione del viso, la pose in braccio al servitore ,dicendogli “Tieni, fa ciò che il tuo signore ti ha ordinato, ma evita che le bestie e gli uccelli la divorino, a meno che egli non te lo abbia ordinato”.
Il servitore prese la bimba e riferì la risposta la risposta a Gualtieri che si meravigliò per la forza d’animo della moglie.
Il signore mandò il servo con la piccola a Bologna da una parente a cui l’affidò perché la crescesse e la educasse come se fosse sua figlia.
In seguito la moglie ingravidò di nuovo e, a tempo debito, partorì un figlio maschio, che fu molto caro a Gualtieri.
Non soddisfatto di quello che aveva fatto, con maggire crudeltà colpì la donna e le disse “ Donna, dopo che partoristi questo figlio maschio, non ho potuto più vivere con i miei uomini ,perché essi si rammaricano che dopo di me debba divenire loro signore un nipote di Giannucolo. Di questo mi preoccupo e ritengo che, se non voglio essere cacciato, mi convenga fare ciò che feci l’altra volta e alla fine lasciare te e prendere un’altra moglie”.
La donna, pazientemente, l’ascoltò e rispose soltanto che egli doveva fare quello che riteneva di suo gradimento, senza preoccuparsi di lei, a cui stavano a cuore solo le cose che piacevano a lui.
Poco dopo Gualtieri, come aveva mandato a prendere la figlia, mandò a prendere il figlio, e, facendole credere di averlo ucciso, lo mandò a Bologna per farlo crescere, come aveva fatto con la bambina.
La donna si comportò come aveva fatto per la figlia, senza mutare espressione, né aggiungere altre parole.
Il marito si meravigliava molto della cosa, pensando che nessuna donna poteva fare quello che la moglie faceva. Sapeva che era saggia e affezionatissima ai figli, fino a che egli glielo permetteva, altrimenti avrebbe pensato che non gliene importava niente.
I suoi sudditi credendo che il signore avesse fatto uccidere i suoi figli ,lo biasimarono molto , lo ritennero un uomo crudele e avevano grandissima compassione per la donna.
Ella, con le donne che si dolevano con lei per la morte dei figli, disse soltanto che a lei piaceva ciò che piaceva a colui che li aveva generati.
Passati diversi anni dalla nascita della fanciulla, a Gualtieri sembrò fosse giunto il momento di provare ancora una volta le capacità di sopportazione della moglie.
Con i suoi sudditi disse che non poteva più tollerare di avere per moglie Griselda, che aveva sbagliato nello sposarla e voleva chiedere al Papa una dispensa che gli consentisse di sposare un’altra donna.
Gli uomini lo sconsigliarono ,ma egli fu irremovibile.
La donna, sentendo quelle cose, ritenne di dover tornare a casa a guardare le pecore, come aveva fatto da ragazza, e di dover vedere un’altra donna a fianco dell’uomo cui voleva un gran bene. Provò un grande dolore nel suo intimo, ma esternamente si dispose a sopportare anche quella prova con viso fermo.
Non molto dopo Gualtieri fece giungere da Roma alcune lettere false per far credere ai sudditi che il Papa gli aveva concesso la dispensa di poter prendere un’altra moglie e di lasciare Griselda.
La fece andare davanti a lui e, alla presenza di molti, le disse “Donna, per concessione del Papa, posso prendere un’altra donna e lasciare te. Poiché i miei antenati furono gentiluomini e signori di queste contrade e i tuoi sono stati sempre contadini,voglio che tu non sia più mia moglie e te ne torni a casa di Giannucolo, con la dote che mi portasti .Io porterò qui, come moglie, un’altra donna che ho trovato, più adatta a me”.
Griselda, faticosamente, oltre la natura delle donne, trattenne le lacrime e rispose “Signor mio, ben sapevo che la mia umile condizione non si addiceva, in alcun modo, alla vostra nobiltà. Tutto ciò che ebbi da voi e da Dio lo ritenni un dono, non per sempre, ma dato in prestito. Se a voi piace riprenderlo, a me non deve dispiacere rendervelo. Ecco l’anello con cui mi sposaste, prendetelo. Ordinatemi di riportarmi indietro la dote che vi recai, non ci sarà bisogno di una borsa ,né di un somaro, perché non ho dimenticato che mi aveste ignuda. Se ritenete onesto che questo mio corpo, nel quale ho portato i figli generati da voi, sia veduto da tutti, me ne andrò ignuda. Ma, vi prego, in premio della verginità che vi recai, che possa portare con me almeno una camicia, oltre la mia dote”.
Gualtieri ,che pure aveva voglia di piangere, con viso duro ,le consentì di portare con sé una camicia.
Tutti coloro che erano presenti lo pregarono di donarle degli abiti ,perché colei che era stata per tredici anni come sua moglie in quella casa non fosse veduta uscirne così vergognosamente e poveramente in camicia.
Ma a nulla valsero le preghiere e la donna, raccomandati tutti a Dio, in camicia, scalza e senza alcun copricapo, uscì di casa e se ne tornò dal padre, mentre tutti coloro che la videro andar via piangevano.
Giannucolo, che non aveva mai ritenuto vero che Gualtieri l’avesse sposata, si aspettava ogni giorno che quell’evento accadesse, perciò le aveva consegnato i vestiti che si era tolta quando il marchese l’aveva sposata. Glieli portò e Griselda, dopo essersi rivestita, si mise a fare nella casa paterna piccoli servizi, come era solita fare, sopportando con animo forte i duri colpi della fortuna nemica.
Gualtieri, mandata via la moglie, fece credere a tutti i sudditi che aveva scelto una figliuola dei conti di Panico. Ordinò che si facessero grandi preparativi per le nozze e mandò a chiamare Griselda, chiedendole di preparare le camere e tutte le altre cose necessarie per ricevere con onore la nuova sposa. Aggiunse che nessun’altra donna avrebbe potuto farlo meglio di lei , che era di casa. Concluse dicendo che poteva invitare tutte le donne che voleva e riceverle come se fosse stata la padrona di casa. Poi, celebrate le nozze, se ne poteva tornare a casa sua.
Anche se quelle parole furono una pugnalata al cuore, Griselda, non avendo potuto togliersi dalla mente l’amore che gli portava, rispose “ Signor mio, sono pronta”.
Entrata con le vesti contadinesche in quella casa da cui poco prima era uscita in camicia, cominciò a spazzare, ad ordinare le camere, a porre drappi nelle sale, a far preparare le pietanze per il banchetto ed ogni altra cosa, come se fosse una piccola servetta della casa. Non si fermò mai finché non ebbe sistemato tutto come era conveniente. Fatto ciò, invitò tutte le donne della contrada e cominciò ad attendere.
Gualtieri aveva fatto allevare i figli a Bologna da una sua parente sposata, che viveva in casa dei conti di Panico. La fanciulla aveva già dodici anni ed era la più bella cosa che si potesse vedere , il fanciullo aveva sei anni. Mandò a dire al suo parente di andare con la figlia e il figlio a Saluzzo, di portare una bella compagnia e di dire a tutti che conduceva la fanciulla in sposa al marchese. Gli raccomandò di non dire a nessuno chi ella fosse realmente.
Il gentiluomo fece come il marchese gli aveva chiesto, si mise in cammino e, dopo pochi giorni, con la fanciulla, il fratello e tutta la compagnia, all’ora di pranzo, giunse a Salluzzo. Lì trovò tutti i paesani ed altri invitati che attendevano le novella sposa del marchese.
La fanciulla, accolta dalle donne, venne nella sala dove erano state messe le tavole.
Griselda, vestita con i suoi poveri panni, le andò incontro lietamente e le diede il benvenuto.
Le donne, che avevano pregato Gualtieri di lasciare che Griselda stesse in un’altra stanza o che potesse indossare gli abiti che erano stati suoi, si misero a sedere e furono servite.
Tutti gli uomini lodarono molto la fanciulla, ritenendo che il signore avesse fatto un buon cambio.
Anche Griselda lodava lei e il fratellino.
Gualtieri, apprezzando molto il comportamento della donna, vedendo che non si modificava per niente, conoscendola bene, sapeva che cosa nascondeva sotto la sua espressione ferma.
La fece, dunque, chiamare e le chiese che cosa le sembrava della sua sposa.
Griselda rispose “Signor mio, mi sembra che vada molto bene; se poi è saggia quanto è bella, come credo, non dubito che possiate vivere come l’uomo più felice del mondo. Ma, vi prego, non date a questa quelle punture
che avete dato all’altra, che fu vostra, perché credo che non le potrebbe sostenere. Infatti è giovane ed ,ancora, è stata allevata con raffinatezza, mentre l’altra era stata abituata alle fatiche, fin da bambina”.
Il marchese ,poiché vide che Griselda era convinta che la fanciulla dovesse essere sua moglie, pure ne parlava bene, la fece sedere vicino a lui e le disse “Griselda, è tempo ,ormai, che tu conosca il risultato della tua lunga pazienza e che coloro che mi hanno ritenuto crudele, ingiusto, bestiale conoscano che facevo ciò per un fine prestabilito. Volevo, infatti, insegnare a te ad esser moglie, a loro a sapersela tenere, a me ad avere eterna tranquillità, finché vivessi, cosa che temetti  potesse non avvenire, quando ti presi per moglie. Perciò così ti punsi e ti tormentai. Ma mi sono accorto che non hai mai smesso di farmi piacere e di darmi quella consolazione che desideravo. Desidero, dunque, renderti, in una sola ora, ciò che ti tolsi in molte ore, e ristorarti, con molta dolcezza, delle punture che ti diedi. Sappi che quella ,che credi sia una sposa, è tua figlia e il fratello è tuo figlio, i quali  tu e molti altri credeste, per lungo tempo, che io, crudelmente, avessi fatto uccidere. Sappi che sono tuo marito, ti amo sopra ogni altra cosa e ritengo di potermi reputare felice perché ho una moglie come te”.
Così detto, l’abbracciò e insieme con lei, che piangeva di gioia, andò verso la figlia che, sorpresa, sedeva , ascoltando quelle cose. Abbracciò teneramente lei ed il fratello, svelando a tutti l’inganno.
Le donne, lietissime, finito il pranzo, se ne andarono in camera di Griselda. Le tolsero i suoi panni contadineschi e la rivestirono con abiti nobili e, come padrona, la ricondussero nella sala, dove i figli e il marito l’accolsero con grande festa.
I festeggiamenti durarono per molti giorni. Tutti reputarono molto saggio Gualtieri, sebbene ritenessero troppo dure le prove cui aveva sottoposto la moglie. Ma, soprattutto, stimarono ancora più saggia Griselda.
Dopo alcuni giorni ,il conte di Panico ritornò a Bologna. Gualtieri tolse Giannucolo dal suo lavoro e se lo portò con lui, come suo suocero, onorandolo e rispettandolo finché visse.
Infine, maritata degnamente la figlia, visse con Griselda, onorandola più che poteva, a lungo e serenamente.
Si poteva, dunque, aggiungere che anche nelle povere case piovevano dal cielo spiriti divini, mentre in quelle reali uomini che non erano degni di guardare nemmeno i porci piuttosto che di governare.
Chi avrebbe potuto sopportare con viso non solo sereno, ma lieto, le prove crudeli cui Gualtieri sottopose Griselda? Per lui sarebbe stato giusto che si fosse imbattuto in una donna che, quando l’aveva cacciata fuori di casa in camicia, si fosse fatta scuotere la pelliccia da un altro, in modo da ottenerne una bella veste.

                                   La novella di Dioneo era finita e le donne ne avevano molto discusso, chi dicendo una cosa, chi un’altra, lodando o biasimando una cosa o un’altra.
Il re ,levato il viso verso il cielo, vide che il sole stava tramontando ed era l’ora del vespro. Senza alzarsi, disse “ O eleganti donne, conoscete bene che dagli uomini sapienti è stimato grande senno non solo ricordare le cose passate o conoscere le presenti, ma prevedere le cose future.
Come voi sapete, domani saranno quindici giorni che noi uscimmo da Firenze per poter prendere ristoro e salvarci la vita, fuggendo le malinconie, i dolori e le angosce, che affliggono la nostra città ,da quando è scoppiata la peste. A mio parere, abbiamo agito onestamente, sebbene siano state narrate novelle liete e che spingevano al piacere e si sia mangiato, bevuto, suonato e cantato( cose tutte che avrebbero potuto spingere le menti deboli a cose poco oneste). Nessuna azione, nessuna parola, nessuna cosa da biasimare da parte vostra e nostra è stata detta o fatta. Mi è sembrato di vedere e sentire onestà, concordia, amicizia fraterna; il che mi ha dato grande gioia. Perciò, affinché lo stare troppo tempo insieme non si trasformi in fastidio e nessuno possa criticare il nostro dimorare insieme troppo a lungo, avendo tutti noi avuto l’onore di reggere la compagnia, onore che io ancora esercito, ritengo opportuno, se siete d’accordo, di ritornare là da dove partimmo.
Questo eviterà che la nostra brigata, di cui intorno si è sentita notizia, possa aumentare così da toglierci ogni gioia. Dunque, se approvate, conserverò la corona donatami fino alla nostra partenza, fissata da me per domani mattina. Se poi deciderete diversamente, già so chi devo incoronare per il giorno seguente.”.
Dopo molte discussioni tra le donne e i giovani, tutti decisero di fare ciò che il re aveva proposto.
Il re, allora, chiamato il siniscalco, stabilì con lui cosa dovesse fare per la mattina seguente.
Poi, licenziata la brigata fino all’ora di cena, si alzò in piedi. Anche le donne e gli altri si alzarono e fecero vari giochi per divertirsi.
Venuta l’ora di cena, pranzarono allegramente. Dopo cena cominciarono a suonare e a cantare.
Mentre la Lauretta danzava, il re comandò alla Fiammetta di cantare una canzone.
E Fiammetta cominciò a cantare la canzone della gelosia dicendo :
Se l’amore venisse senza gelosia
io sarei la donna più lieta del mondo.
Se la giovinezza di un bell’amante
deve appagare una donna,
o il valore o il coraggio o la prodezza
o il senno, la nobiltà, l’eloquenza raffinata,
o le imprese compiute,
io sono colei che, essendo innamorata,
vedo tutte queste virtù nel mio amore.
Ma, siccome penso che
altre donne sono sagge come me,
tremo di paura
e credo al peggio:
ritengo che le altre desiderino
colui che mi ha rapito l’anima.
E così colui che è la mia somma fortuna
mi fa, sconsolata,
sospirare molto e vivere male.
Se io sentissi che il mio signore è fedele
quanto è valoroso,
non sarei gelosa:
ma si vedono tante donne
che invitano ad amare,
che io ritengo colpevoli tutti gli uomini.
Questo mi addolora e morirei volentieri,
e sospetto di chiunque lo guardi
e temo che me lo porti via.
In nome di Dio, dunque, prego
ciascuna donna che non
mi rechi questa offesa;
perché, se ve ne sarà alcuna
che con le parole, i cenni e le dolcezze
mi procurerà questo dolore,
se lo saprò, possa essere sfregiata,
se non le farò piangere
amaramente tale follia.


Come la Fiammetta ebbe finito la canzone, Dioneo, che le era al lato, ridendo, le chiese di far conoscere a tutte il suo amante, in modo da evitare che qualcuna potesse tentarlo, ignorando che apparteneva a lei.
Dopo di ciò, cantarono anche le altre, fino a metà notte, poi tutti andarono a riposare.
Come apparve il nuovo giorno, avendo il siniscalco già mandato via ogni loro bagaglio, ritornarono a Firenze, guidati dal loro re.
I tre giovani lasciarono le sette donne in Santa Maria Novella, da dove erano partiti, dopo averle salutate, e si dedicarono ad altre attività.
Le donne, quando piacque loro, se ne tornarono alle proprie case.


