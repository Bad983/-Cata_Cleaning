La luce ,il cui splendore mette in fuga la notte, aveva tinto di un colore celestino il cielo stellato e i fiorellini dei prati cominciavano ad alzare il capo, quando Emilia, alzatasi, fece chiamare le sue compagne e i giovani.
Tutti giunsero e si avviarono, seguendo i lenti passi della regina, verso un boschetto non lontano dal palazzo.
Lì entrati, videro tanti animali, quali caprioli, cervi ed altri, che, sicuri dai cacciatori per la pestilenza incombente, se ne stavano tranquilli, come se fossero divenuti animali domestici.
Ora correndo incontro ora ad uno, ora all’altro, i gitanti si divertirono per un po’ .Poi, alzatosi il sole, parve a tutti opportuno ritornare.
Erano tutti inghirlandati con foglie di quercia, con le mani piene di fiori o di erbe profumate; chiunque li avesse incontrati avrebbe detto che essi non sarebbero mai stati vinti dalla morte o che ella li avrebbe uccisi contenti.
Così avanzando, cantando e scherzando, giunsero al palazzo, dove trovarono ogni cosa disposta in ordine ed i loro servitori che li attendevano lieti.
Dopo essersi alquanto riposati e aver cantato sei canzoni, una più lieta dell’altra, andarono a tavola.
Il siniscalco, come aveva ordinato la regina, dopo che si furono lavati le mani, fece portare le vivande, che tutti mangiarono allegramente. Poi si alzarono da tavola, cantarono e suonarono per un po’, infine, al comando della regina ,chi volle andò a riposare.
Giunta l’ora stabilita, si radunarono al posto solito, dove la regina fece segno a Filomena di iniziare le novelle del giorno ed ella ,sorridendo, incominciò a narrare.



Madonna Francesca, amata da Rinuccio e da Alessandro e non amando nessuno, facendo entrare in una sepoltura uno come morto, l’altro per trarne fuori il morto, non potendo essi realizzare quanto la donna chiedeva, cautamente se li tolse di torno.

Filomena, rivolta alla regina, le disse che aveva molto gradito che, in quel giorno, avesse lasciato libertà di narrare su un campo libero ed aperto. Ella, cui toccava di narrare per prima, lo avrebbe fatto nel migliore dei modi.
Molte volte, nei giorni precedenti, si era mostrato nei ragionamenti quante e quali fossero le forze dell’amore. Riteneva, comunque, che l’argomento non potesse essere esaurito nemmeno se per un anno intero non avessero parlato d’altro. Perciò voleva raccontare come non solo Amore spingeva gli amanti a correre rischi e a morire, ma anche ad entrare nelle sepolture, per tirarvi fuori i morti.
Dalla novella che stava per raccontare avrebbero compreso non solo la potenza dell’amore , ma anche il senno usato da una donna saggia per togliersi di torno due innamorati ,da lei non graditi.
Narrò, dunque, che nella città di Pistoia, visse nel passato, una bellissima donna vedova, la quale, due fiorentini, banditi da Firenze, sommamente amavano. L’uno si chiamava Rinuccio Palermini e l’altro Alessandro Chiarmontesi.
Entrambi, senza saper l’uno dell’altro, facevano tutto il possibile per conquistare l’amore della nobildonna.
La gentildonna, il cui nome era Madonna Francesca dei Lazzari, continuamente stimolata dalle ambasciate e dalle preghiere dei due, voleva, saggiamente, frenare le loro avances.
Per poterseli levare di torno, le venne l’idea di chiedere ai due un servigio difficilissimo da realizzare. Non facendolo essi, ella avrebbe avuto un buon motivo per non voler più udire le loro ambasciate.
Era morto in quel giorno a Pistoia uno dei peggiori uomini che ci fosse stato nei tempi passati, non solo a Pistoia ma in tutto il mondo. Oltre a ciò, vivendo in malo modo, si era talmente trasformato in viso che chiunque non l’avesse già conosciuto, vedendolo per la prima volta, ne avrebbe avuto paura.
Era stato interrato in una tomba fuori dalla chiesa dei frati minori, in un luogo molto adatto ai proponimenti della donna. Ella espose la sua idea alla fantesca, che ben sapeva la noia e l’angoscia che le procuravano le ambasciate dei due fiorentini, non essendo la padrona disposta ad assecondare il loro amore.
 Le spiegò che voleva fare una cosa che l’avrebbe liberata per sempre da quella scocciatura.
Come la domestica ben sapeva, quella mattina era stato sotterrato, al convento dei frati minori, lo Scannadio, come era chiamato quel pessimo uomo di cui aveva parlato prima, del quale, da vivo, avevano paura, solo a vederlo, tutti gli uomini di Pistoia.
Ordinò alla fantesca di andare prima da Alessandro e di riferirgli che madonna Francesca gli mandava a dire che finalmente era venuto il tempo di avere il suo amore e di stare con lei, ma le doveva fare un favore.
Nella notte, un parente di lei doveva portarle in casa il corpo di Scannadio, che quel giorno era stato seppellito. La padrona, per la paura che aveva di lui, anche morto, non lo voleva. Perciò lo pregava di farle il piacere di entrare , nelle prime ore della sera, nella sepoltura di Scannadio e di prendere il suo posto, indossando i suoi vestiti.Doveva rimanere lì fino a quando qualcuno fosse andato a prenderlo. Si doveva lasciar portare a casa di lei senza parlare e senza opporre resistenza. Lì madonna Francesca l’avrebbe ricevuto e sarebbe stata con lui.
Doveva ,inoltre, riferire al giovane che ,se non avesse voluto fare ciò che gli chiedeva, per il futuro non doveva più comparirle innanzi, né mandarle messaggeri con ambasciate.
La nobildonna ordinò, poi, alla domestica di andare da Rinuccio Palermini e di dirgli che la padrona era pronta a soddisfare ogni suo piacere se le avesse fatto un gran servigio. Doveva, cioè, andare, quella notte, nella tomba dove quel giorno era stato sotterrato Scannadio e doveva portarglielo lentamente a casa. Lì avrebbe saputo il perché e avrebbe potuto godere di lei. Se non avesse voluto fare ciò, la padrona gli ordinava di non mandare più né messi, né ambasciate.
La fantesca ,come le era stato ordinato, andò da entrambi, i quali le risposero che sarebbero andati non in una tomba ma all’Inferno, se ciò fosse piaciuto alla gentildonna.
Madonna Francesca, ricevuta la risposta, aspettò di vedere se fossero così pazzi da fare ciò che aveva chiesto.
Dunque, appena giunta la notte, Alessandro Chiarmontesi, si spogliò, restando solo con il gilet, e uscì di casa per andare nella tomba al posto di Scannadio.
 Man mano che avanzava cominciò ad aver paura e a dire tra sé e sé “ Ma che bestia che sono? Dove sto andando? Potrebbero essere i parenti della donna che, accortisi che l’amo, vogliono uccidermi in quella tomba? Se ciò avvenisse, io ne avrei il danno e nessun altro saprebbe niente che possa loro nuocere. E che ne so se non c’è qualche altro innamorato, mio nemico, che vuol togliermi di mezzo ?”.
E continuava dicendo che ,se pure tutte quelle cose non fossero vere, forse i parenti di lei volevano portare a casa sua il corpo di Scannadio per farne scempio , per vendetta. La donna gli ordinava di non parlarne con nessuno, ma se i parenti lo avessero accecato o gli avessero tirato i denti o mozzato le mani o qualche altro brutto scherzo, che avrebbe potuto fare? Seppure non gli avessero fatto alcun male, certamente non l’avrebbero lasciato con la donna. Rifletteva, però, che se non avesse obbedito ,la donna non avrebbe acconsentito ai suoi desideri. Così dicendo, stava per ritornare a casa, ma il grande amore lo spinse con forza verso la sepoltura.
Aprì la tomba, vi entrò, spogliò Scannadio, ne indossò i panni e si mise al suo posto.
Cominciò a ricordare chi era stato quel tale e le cose che aveva fatto, non solo nelle tombe, ma anche altrove.
Perciò gli si drizzarono tutti i peli addosso per la paura e gli sembrò che Scannadio si drizzasse per scannare lui. Ma, vincendo per amore la paura, rimase ad aspettare, come se fosse il morto, chi lo doveva andare a prendere.
Rinuccio, avvicinandosi la mezzanotte, uscì di casa per fare quello che voleva la donna.
Cominciò a pensare a tutte le cose che gli potevano accadere.
Innanzitutto pensava che poteva cadere nelle mani delle guardie perché portava sulle spalle un morto ed essere condannato al fuoco come stregone. Oppure ,se si sapesse, i parenti del morto si sarebbero potuti vendicare.
Poi decise di obbedire alla richiesta che gli aveva fatto la donna tanto amata, per conquistare le sue grazie.  Andò ,dunque, avanti e giunse al sepolcro.
Alessandro, sentendo aprire il sepolcro, sebbene molto impaurito, se ne stette quieto.
Rinuccio, entrato, credendo di prendere il corpo di Scannadio, prese Alessandro per i piedi, se lo caricò sulle spalle e si avviò verso la casa della gentildonna.
Mentre andava, sbatteva contro alcune panche che erano ai lati della via; la notte era così buia che non si poteva vedere dove si andava.
Rinuccio era quasi giunto alla casa della donna la quale stava, con la sua fantesca, alla finestra per vedere se Rinuccio portava Alessandro e pensava al modo di mandar via entrambi.
Ma le guardie della Signoria, che erano lì per catturare un bandito, sentirono il rumore che Rinuccio faceva con i suoi passi. Presero subito un lume per vedere e, sguainate le spade, gridarono “ Chi è là?”.
Rinuccio ,riconoscendo le guardie, non avendo il tempo di pensare troppo, lasciò cadere Alessandro e si diede velocemente alla fuga.
Alessandro, alzatosi, rapidamente, sebbene avesse indosso i panni del morto, fuggì anch’egli.
La donna, posto fuori il lume, aveva visto Rinuccio con Alessandro sulle spalle e Alessandro con indosso i vestiti di Scannadio.
Si meravigliò dell’ardire di tutti e due, ma rise assai divertita vedendo Rinuccio gettar via Alessandro e fuggire.
Poi, tutta contenta per l’incidente che l’aveva tolta dai pasticci, se ne tornò in camera, commentando con la serva che, senza dubbio, i due giovani dovevano amarla molto, perché avevano fatto tutto quello che aveva chiesto.
Rinuccio, addolorato e bestemmiando per la sua sventura, non andò a casa sua, ma, allontanatesi le guardie, tornò dove aveva gettato Alessandro. Lo cercò ,brancolando, per terminare il servizio. Non trovandolo, pensò che era stato portato via dalle guardie.
Alessandro, non sapendo che fare, non avendo riconosciuto chi se l’era caricato sulle spalle, rammaricato in egual misura, se ne andò a casa sua.
La mattina, trovata aperta la sepoltura di Scannadio, né vedendolo dentro, perché Alessandro l’aveva fatto rotolare nel fondo, tutta Pistoia ritenne ,scioccamente, che i diavoli se l’erano portato via.
Ognuno dei due amanti, per proprio conto, spiegò alla donna ciò che era accaduto, scusandosi perché non aveva fatto a pieno ciò che ella aveva chiesto, e domandò il suo favore e il suo amore.
Ma la donna ,dicendo che non credeva a nessuno dei due, rispose seccamente di non voler avere niente a che fare con loro, poiché non avevano fatto ciò che ella aveva chiesto.
Così se li tolse di dosso.

Una badessa si alza in fretta e al buio, per sorprendere una sua monaca a lei accusata di essere a letto con
l’ amante; era con lei un prete, ella, credendo di aver messo sul capo il velo monacale, vi mise le brache del prete ;vedendo le quali, l’accusata, dimostrando di essersene accorta, viene liberata dall’accusa e può stare , come le piace, col suo amante.

Filomena tacque e tutti commentarono l’abilità della donna a togliersi di dosso gli innamorati, che non voleva amare. Mentre considerarono pazzia e non amore l’atteggiamento tenuto dagli amanti.
La regina, subito dopo, si rivolse ad Elissa e le chiese di continuare.
Elissa incominciò dicendo che madonna Francesca si era liberata saggiamente di coloro che la infastidivano. Così pure una giovane monaca, con l’aiuto della fortuna, con parole garbate si liberò dal pericolo incombente.
Come tutti sapevano ,vi erano alcuni che, essendo stoltissimi, si facevano maestri e castigatori degli altri.
Costoro, come potevano ben comprendere dalla sua novella, venivano, talvolta, scoperti dalla fortuna, come avvenne alla badessa cui doveva obbedienza la monaca, della quale voleva raccontare.
Dovevano ,dunque, sapere che in Lombardia vi era un famosissimo monastero, nel quale si trovavano alcune monache. Tra queste ce n’era una di sangue nobile e di meravigliosa bellezza, di nome Isabetta, che, un giorno, andando alla grata per vedere un suo parente, s’innamorò del bel giovane che era con lui.
Anch’egli, vedendola bellissima, avendo compreso il desiderio di lei, similmente si accese.
Per molto tempo si consumarono d’amore separatamente.
Infine, al giovane venne in mente una via per poter andare molto nascostamente dalla sua monaca.
Anch’ella fu d’accordo e non una sola volta ma molte volte il giovane andò a trovarla, con piacere reciproco.
Continuando gli incontri, una notte fu visto da una delle monache, senza che egli ed Isabetta se ne accorgessero.
Costei riferì tutto ad alcune compagne , le quali, inizialmente, pensarono di accusarla alla badessa, che si chiamava madonna Usimbalda, buona e santa donna, secondo l’opinione delle monache e di chiunque la conosceva.
Poi, pensarono , perché non potesse negare, di fare in modo che la badessa la cogliesse con il giovane. Perciò tacquero e si divisero le veglie e le guardie, per coglierla sul fatto.
Isabetta, non sapendo nulla, una notte fece andare da lei l’amante, il che subito scoprirono le monache che aspettavano; quando sembrò loro giunto il momento, essendo già trascorsa buona parte della notte, si divisero in due. Una si mise a guardia dell’uscio della cella di Isabetta, l’altra andò ,correndo, alla camera della badessa,
dicendo “ Su, madonna, alzatevi subito, perché abbiamo trovato che Isabetta ha un giovane nella cella”.
In quella notte, la badessa era in compagnia di un prete che ,spesse volte, faceva andare da lei in una cassa.
Ella, udendo ciò, temendo che le monache aprissero la porta, immediatamente si alzò e si vestì al buio, come meglio potè.
Credendo di prendere il velo piegato che le monache portavano sul capo, chiamato il saltero, prese le brache del prete. Tanta fu la fretta che se le gettò sul capo ed uscì fuori, chiudendo rapidamente l’uscio dietro di sé, dicendo “Dov’è questa maledetta da Dio?”.
Con le monache, tutte infervorate e attente a scoprire in fallo Isabetta e che non guardavano che cosa avesse in testa, la badessa giunse all’uscio della cella e l’aprì, aiutata dalle altre.
Entrate, trovarono i due amanti abbracciati, i quali, sorpresi, non sapendo cosa fare, stettero fermi.
La giovane fu subito presa dalle altre monache e condotta in capitolo per ordine della badessa.
Il giovane rimase lì e, vestitosi, aspettava di vedere come andasse a finire, con l’intenzione di colpirne quante più ne potesse ,di liberare e condurre con sé la sua innamorata.
La badessa, postasi a sedere in capitolo alla presenza di tutte le monache, che guardavano soltanto la colpevole, cominciò ad ingiuriarla con violente accuse; come se ella avesse potuto , con le sue opere sconce e biasimevoli, infangare la santità, l’onestà, la buona fama del monastero, se si fosse saputa la cosa. Aggiungeva alle ingiurie anche gravissime minacce.
La giovane, vergognosa e timida, sapendosi colpevole, taceva suscitando la compassione delle altre.
Aumentando la badessa le minacce, la giovane alzò il viso e vide ciò che la badessa aveva sul capo e i lacci che pendevano ai due lati.
Subito comprese di che si trattava e, risollevata ,disse “ Madonna, che Dio vi aiuti, annodatevi la cuffia e poi ditemi ciò che volete “.
La badessa, che non comprendeva, rispose “Che cuffia, svergognata ? con che coraggio osi scherzare ? ti sembra di aver fatto cosa su cui si possa scherzare ?”.
Allora la giovane disse nuovamente “ Madonna, vi prego che vi annodiate la cuffia, poi mi direte ciò che vi piace”.
Allora molte monache alzarono il viso verso il capo della badessa ed ella stessa vi pose le mani.
Tutte si accorsero del perché Isabetta dicesse così.
A quel punto la badessa, si rese conto del suo stesso errore, vedendo che era stato scoperto da tutte, cambiò discorso e in tutt’altro modo cominciò a parlare.
Disse che non era possibile difendersi dagli stimoli della carne e. perciò, con prudenza, come era stato fatto fino a quel momento, ciascuna si desse al buon tempo, quando ne avesse la possibilità.
Liberata la giovane, col suo prete se ne tornò a dormire e Isabetta se ne andò col suo amante, il quale ,poi, fece andare da lei molte volte, a dispetto di quelle che la invidiavano.
Le altre, che erano senza amante, cercarono di arrangiarsi come meglio potevano.


Maestro Simone, su richiesta di Bruno, di Buffalmacco e di Nello, fa credere a Calandrino che egli è gravido: Calandrino dà ai suddetti capponi e denari  in cambio di medicine e guarisce senza partorire.

Dopo che Elissa ebbe finito la sua novella, tutti resero grazie a Dio che ,con una allegra battuta, aveva salvato la monaca dai morsi delle compagne invidiose.
La regina si rivolse ,poi, a Filostrato e lo invitò a continuare.
Il giovane incominciò dicendo che il cafone giudice marchigiano, di cui aveva parlato il giorno prima, gli aveva fatto trascurare una novella su Calandrino, che voleva raccontare, perché ,quando più si parlava di quel tale, tanto più  aumentava l’allegria. Sebbene si fosse già parlato molto di lui e dei suoi compagni, pure avrebbe raccontato la novella che aveva tralasciato il giorno prima.
Si era già dimostrato, in precedenza, che tipi fossero Calandrino e i suoi compagni,di cui intendeva narrare, non c’era ,perciò, bisogno di aggiungere altro. 
Iniziò, dunque, dicendo che, un brutto giorno, una zia di Calandrino morì e gli lasciò duecento lire, in moneta spicciola. Per questo motivo Calandrino cominciò a dire che voleva comprare un podere e contrattava, come se avesse avuto da spendere duemila fiorini d’oro, con tutti i sensali di Firenze. La contrattazione si guastava quando si giungeva a pattuire il prezzo.
Bruno e Buffalmacco, che sapevano tutto, gli avevano detto più volte che era meglio godersi quei soldi tutti insieme, invece di andar comprando un pezzettino di terra, che non serviva a niente. Ma non avevano potuto ottenere che offrisse loro da mangiare nemmeno una volta.
Un giorno se ne lagnavano, discutendone insieme ad un altro amico, di nome Nello. Tutti e tre decisero di trovare un modo per farsi una bella mangiata a spese di Calandrino.
 Senza perder troppo tempo,misero a punto un piano.
La mattina seguente, appena Calandrino uscì di casa, Nello gli si fece incontro e lo salutò, augurandogli il
 buongiorno. Poi  cominciò a guardarlo con insistenza. Calandrino gli domandò perché lo guardava e Nello gli chiese se durante la notte si era sentito qualcosa, perché non sembrava più lo stesso.
Calandrino si cominciò a preoccupare e diventò tutto sospettoso. Ma, non sentendosi alcun malanno, andò avanti.
Poco dopo gli si fece incontro Buffalmacco che lo salutò e gli domandò se si sentisse niente.
Calandrino rispose che anche Nello, poco prima, gli aveva detto che sembrava cambiato, ma non aveva nulla.
Buffalmacco disse “ Si, potresti avere qualcosa, non nulla, infatti sembri mezzo morto”.
A Calandrino già sembrava di avere la febbre, quando sopraggiunse Bruno che, prima di aggiungere altro, disse “ Calandrino, che viso è quello? Pare che tu sei morto; che ti senti ?”.
Calandrino, udendo ciò che i compagni dicevano, si convinse di essere sicuramente ammalato e, tutto spaventato, domandò loro che cosa doveva fare.
Bruno gli consigliò di ritornare a casa, di mettersi a letto e di mandare a chiamare maestro Simone, che era loro amico. Il maestro gli avrebbe sicuramente detto che fare e tutti loro l’avrebbero aiutato.
Si unì a loro anche Nello e tutti insieme andarono a casa sua.
Entrò nella camera, tutto affaticato, e disse alla moglie di coprirlo, perché sentiva un gran male.
Si mise a letto e mandò una servetta dal maestro Simone, che stava a bottega in Mercato Vecchio, sotto l’insegna del mellone.
Bruno, lasciati i compagni con il malato, andò a parlare con il medico.
Calandrino fu contento per la premura del compagno, il quale raggiunse maestro Simone prima che la fantesca gli recasse l’imbasciata e lo informò del piano.
Il medico mandò indietro la servetta, raccomandandole di riferire a Calandrino di starsene ben caldo, mentre arrivava per dirgli che malanno aveva e che cosa doveva fare.
 Ella riferì e rimase lì, frattanto giunsero il medico e Bruno. Il medico, postosi accanto, gli toccò il polso e dopo un po’ di tempo, essendo presente anche la moglie, disse “Vedi, Calandrino, ti voglio parlare come amico, tu non hai nessun male, sei soltanto gravido “.
Come lo stupidone udì ciò, si mise a gridare e a dire “Oimè, Tessa, questo me l’hai fatto tu, che, quando facciamo l’amore, vuoi sempre stare sopra: volevo ben dirlo”.
La donna, che era una persona molto onesta, udendo che il marito diceva così, arrossì tutta e, abbassata la fronte, senza rispondere, uscì dalla camera.
Calandrino, continuando a lamentarsi, diceva “Povero me, come farò? Come partorirò io questo figliuolo ? da dove uscirà? Vedo che sono morto per la libidine di una moglie, che Dio la punisca; se io fossi sano e, purtroppo ,non lo sono, le darei tante di quelle mazzate, che l’ammaccherei tutta. Infatti non la dovevo mai lasciar salire sopra di me. Ma , certo, se la scampo, prima di fare l’amore, la farò morire di voglia”.
Bruno, Buffalmacco e Nello, pur avendo gran voglia di ridere, si trattenevano. Invece il maestro Scimmione rideva così sguaiatamente che gli si sarebbero potuti tirare tutti i denti.
Pregato da Calandrino, alla fine, il maestro gli disse “Calandrino, non ti sgomentare, perché, grazie a Dio, noi ci siamo accorti tanto presto del fatto, che io, in pochi giorni e con poca fatica, ti libererò del problema, ma devi spendere un poco”.
Calandrino disse “ Oimè, maestro mio, liberami ,per l’amor di Dio, Ho duecento lire, con cui volevo comprare un podere. Se servono tutte ,prendetele, purché non debba partorire, ché non saprei proprio come fare.
Sento che le donne fanno un gran rumore quando stanno per partorire, sebbene hanno un organo grande per farlo, mentre io credo che ,se provassi un tal dolore, morirei prima di partorire”.
Il medico rispose “ Non aver paura. Ti farò preparare una bevanda distillata molto buona e gradevole da bere, che in tre mattine risolverà ogni cosa e ritornerai sano come un pesce. Ma , per il futuro, dovrai essere prudente e non incappare più in queste sciocchezze. Per quella bevanda sono necessari tre paia di capponi belli grossi. Per comprare le altre cose, darai ad uno di costoro cinque lire di spiccioli. Poi farai portare ogni cosa alla bottega; ed io, per Dio, ti manderò ,domani mattina, la bevanda distillata, che comincerai a bere, un bicchiere grande per volta”.
Calandrino, obbediente, si affidò completamente al medico.
L’impostore, allontanandosi, gli fece preparare un po’di bevanda e gliela mandò.
Bruno, comprati i capponi e le altre cose necessarie, preparò un bel pranzo e mangiò tutto con il medico e i compagni.
Calandrino bevve per tre giorni la bevanda. Il medico venne da lui con i suoi compagni, gli tocco il polso e disse “Calandrino, senza dubbio, sei guarito; puoi fare tutto ciò che vuoi , né devi stare più in casa”.
Calandrino, tutto felice, si alzò e se ne andò per i fatti suoi, lodando molto, con chiunque incontrava, la bella cura che gli aveva dato il maestro Simone,  che in tre giorni ,senza alcun dolore, l’aveva fatto sgravare.
Rimasero contenti anche Bruno, Buffalmacco e Nello che avevano saputo ,con l’astuzia, punire l’avarizia di Calandrino, sebbene monna Tessa, che aveva capito tutto, molto brontolasse con il marito.  

Cecco di messer Fortarrigo gioca a Buonconvento ogni sua cosa e anche i denari di Cecco di messere Angiolieri; gli corre dietro in camicia e, accusandolo di averlo derubato, lo fa catturare dai contadini; si veste con i panni di lui e monta sul di lui cavallo, e andandosene, lo lascia in camicia.

Tutta la brigata aveva accolto, con molte risate, le parole che Calandrino aveva detto alla moglie.
Dopo che Filostrato tacque, come volle la regina, Neifile incominciò.
Si rivolse ,prima di tutto, alle donne dicendo che se non fosse stato più difficile agli uomini mostrare il proprio senno e la propria virtù, piuttosto che la stupidità e il vizio, molti avrebbero faticato a tenere a freno le loro parole. Ne aveva dato dimostrazione la stoltezza di Calandrino che, senza necessità, per guarire il male che la sua stupidità gli faceva credere di avere, aveva svelato pubblicamente i piaceri intimi della sua donna.
Questa cosa le aveva fatto ricordare un’altra contraria, cioè come l’astuzia di uno superasse il senno di un altro, procurandogli grave danno e vergogna. Voleva raccontare proprio di ciò.
Non molti anni prima, vivevano in Siena due uomini adulti, entrambi di nome Cecco, ma uno era figlio di messere Angiolieri, l’altro di messer Fortarrigo.
I due si somigliavano per i loro cattivi costumi ; in una parola, erano tanto simili nell’odiare i loro padri, che diventarono amici e stavano sempre insieme.
All’Angiolieri, che era un uomo bello e garbato, sembrava di vivere male in Siena con l’appannaggio che gli donava il padre. Avendo sentito che nella Marca di Ancona era andato, come legato del Papa, un cardinale che lo proteggeva, decise di voler andare da lui, credendo di migliorare la sua condizione. Lo disse al padre e gli chiese di dargli l’appannaggio di sei mesi, per potersi vestire e fornire di un cavallo, in modo da presentarsi onorevolmente. Cercò, inoltre, un servitore per portarlo con sé.
Il Fortarrigo udito ciò, si presentò all’Angiolieri e cominciò a pregarlo in tutti i modi perché lo portasse con sé, dicendo che voleva essere suo servitore e familiare, senza alcun salario, escluse le spese.
L’Angiolieri rispose che non lo voleva portare, anche se lo riteneva capace, perché aveva il vizio del gioco e spesso si ubriacava.
Il Fortarrigo giurò e spergiurò sui sacramenti che si sarebbe guardato dall’una e dall’altra cosa, aggiungendo tante preghiere che l’Angiolieri, vinto, gli disse di si.
Un mattino, messisi in cammino, entrambi se ne andarono a pranzare a Buonconvento. Colà, dopo pranzo, l’Angiolieri, poiché faceva molto caldo, si fece preparare un letto, si spogliò e, aiutato dal Fortarrigo, se ne andò a dormire, dopo avergli raccomandato di svegliarlo verso le tre.
Il Fortarrigo, mentre l’Angiolieri dormiva, si recò in una taverna e lì, dopo aver bevuto, cominciò a giocare.
In poco tempo perse i denari che aveva e gli vinsero anche i panni che aveva indosso.
Egli ,desideroso di rifarsi, in camicia, com’era rimasto, andò dove dormiva l’Angiolieri. Vedendolo dormire profondamente ,gli prese dalla borsa tutti i denari che aveva e tornò a giocare, perdendo anche quelli .
L’Angiolieri, svegliatosi, si alzò, si vestì e chiese del suo accompagnatore. Non trovandolo, pensò che era rimasto a dormire ,ubriaco, da qualche parte, come era solito fare.
Deciso a lasciarlo lì, fatta mettere la sella e la valigia sul cavallo, pensando di fornirsi di un altro servitore a Corsignano, andò dall’albergatore per pagare, ma non trovò il denaro.
Cominciò ,allora, a gridare ,mettendo in subuglio tutta la casa dell’oste, dicendo che lì dentro era stato derubato, minacciando di fare tutti prigionieri e di condurli a Siena.
Ed ecco arrivare ,in camicia, il Fortarrigo, che andava a prendersi i panni, come aveva fatto con i denari.
Come vide l’Angiolieri in procinto di salire a cavallo , gli disse “ Che è questo, Angiolieri? Ce ne vogliamo già andare ? Aspetta ancora un po’. Deve venire qui, adesso, un tale che ha in pegno il mio corpetto per 38 soldi; sono certo che ce lo renderà per 35, se lo paghiamo subito”.
Frattanto, arrivò uno che diede all’Angiolieri la certezza che i denari gli erano stati rubati dal Fortarrigo, mostrandogli la quantità dei denari che quel birbante aveva perduto.
L’Angiolieri si adirò molto e gli avrebbe fatta la pelle ,se non avesse temuto l’ira di Dio e le leggi.
Minacciando di farlo impiccare e di farlo esiliare, montò a cavallo.
Il Fortarrigo, come se l’Angiolieri non parlasse con lui ma con un altro, con una faccia di bronzo, diceva “O Angiolieri, lasciamo stare queste parole che non contano niente; pensiamo a questo, se lo riscattiamo subito, avremo il corpetto per 35 soldi, se aspettiamo a domani, quell’uomo ne vorrà 38, che sono i denari che mi prestò e mi fa questo piacere ,perché mi affidai a lui. Cerchiamo di guadagnarci questi tre soldi”.
L’Angiolieri, sentendolo parlare così, si disperava perché vedeva che tutti quelli che stavano intorno non credevano che il Fortarrigo si fosse giocato tutti i denari del suo padrone. Dunque gli rispose “ Che cosa ho a che fare con il tuo corpetto? Che tu sia impiccato, perché non solo mi hai derubato e ti sei giocato il mio denaro, ma hai anche impedito la mia partenza e ti fai beffe di me “.
Il Fortarrigo continuava, come se l’altro non dicesse niente, a chiedergli di riscattare il suo corpetto, ché , in tutta Siena non ne avrebbe potuto trovare uno che gli stesse meglio e che valeva più di 40 soldi, mentre l’aveva dato in pegno per 38, sicchè veniva danneggiato due volte.
L’ Angiolieri si addolorò molto vedendosi prima derubato e poi colpito da vane parole.
Senza più rispondergli, salì a cavallo  e si diresse verso Torrenieri.
Il Fortarrigo, con sottile astuzia, in camicia, cominciò a corrergli dietro. Andarono per circa due miglia, l’Angiolieri correndo avanti per togliersi di torno il seccatore che lo inseguiva e lo pregava che riscattasse il suo corsetto.
Il Fortarrigo vide ad un certo punto dei contadini in un campo vicino alla strada davanti all’Angiolieri, subito cominciò a gridare “Pigliatelo, pigliatelo”
I contadini, chi con la vanga, chi con la marra, si pararono sulla strada davanti all’Angiolieri, pensando che fosse lui il ladro ,che aveva derubato colui che veniva dietro in camicia ,e catturarono lo sventurato, che, inutilmente, diceva loro chi fosse e com’erano andate le cose.
Frattanto il Fortarrigo, giunto colà, adirato disse “ Non so perché non ti uccido, ladro sleale ,che fuggivi con le mie cose” e, rivolto ai contadini , disse “ Vedete, signori, come costui mi ha lasciato nell’albergo, dopo essersi giocato ogni mia cosa. Posso ben dire che, grazie a Dio e grazie a voi, ho riacquistato almeno questo”.
L’Angiolieri, benchè dicesse molte parole, non veniva ascoltato.
Alla fine, il Fortarrigo, con l’aiuto dei villani, fece scendere da cavallo il giovane, lo spogliò dei suoi panni e si rivestì.
Montato a cavallo, lasciato l’Angiolieri in camicia e a piedi, se ne tornò a Siena, dicendo che il cavallo e i panni li aveva vinti al gioco all’Angiolieri.
L’ Angiolieri, che credeva di andare ricco dal cardinale della Marca, povero e in camicia se ne andò a Buonconvento e, vergognandosi, per molto tempo non osò tornare a Siena.
In seguito gli furono prestati dei vestiti ed egli, sul ronzino che cavalcava Fortarrigo, se ne andò dai suoi parenti a Corsignano, dove rimase finchè il padre non gli dette di nuovo l’appannaggio.
Così la malizia del Fortarrigo turbò le buone intenzioni dell’Angiolieri, che , comunque, a tempo e a luogo ,la punì.

Calandrino s’innamora di una giovane, Bruno gli dà un biglietto con delle parole magiche, dicendogli che se la tocca con quello, ella andrà subito con lui; scoperto dalla moglie, da lei viene aggredito.


Finita la breve novella di Neifile, senza che la brigata la commentasse troppo, la regina, rivolta a Fiammetta, le comandò di continuare.
Ella,sorridente, volentieri cominciò a dire che ,ripensando al fatto che erano lì riuniti per far festa e stare serenamente, riteneva che bisognasse parlare di cose allegre ,che potessero divertire.
Per questo, sebbene si fosse molte volte parlato delle vicende piacevoli di Calandrino, pensava, come aveva fatto poco prima Filostrato, di raccontare ancora una novella, che aveva come protagonista proprio lui.
Per la verità, nel raccontarla, avrebbe voluto cambiare i nomi dei personaggi, ma, sicuramente,questo avrebbe diminuito il divertimento degli ascoltatori.
Nicola Cornacchini fu un cittadino fiorentino molto ricco. Egli, fra i suoi possedimenti, aveva a Camerata  una bella proprietà , nella quale fece costruire una bella casa e si accordò con Bruno e Buffalmacco perché gliela dipingessero.
Essi ,poiché il lavoro era molto, aggiunsero anche Nello e Calandrino e cominciarono a lavorare..
Nella casa c’erano soltanto qualche camera da letto e alcune cose adatte e vi abitava solo una vecchia, come guardiana del luogo.
Poiché non vi era nessun altro, il figlio di Niccolò, di nome Filippo, giovane e senza moglie, talvolta vi conduceva qualche femmina per divertirsi; ce la teneva un giorno o due e poi la mandava via.
Un giorno vi condusse una donna ,di nome Niccolosa, che un delinquente, chiamato il Mangione, tenendola con sé in casa a Camaldoli, dava a pagamento. Costei aveva un bel corpo, era ben vestita, si presentava molto bene e non sembrava una di quelle.
Un pomeriggio, mentre era uscita dalla camera con una sottoveste di cotone bianco, con i capelli raccolti, ed era andata a lavarsi le mani e il viso al pozzo ,che era nel cortile della casa, Calandrino, che era andato a bere , la vide e la salutò cordialmente.
Ella gli rispose e cominciò a guardarlo perché le pareva un po’ strano.
Anche Calandrino la guardò attentamente e gli sembrò bella ; poi cominciò a trovare motivi per fermarsi ,senza tornare dai suoi compagni con l’acqua ,ma ,per timidezza, non diceva niente.
La donna, che dagli sguardi dell’uomo si era accorta di piacergli, per prenderlo in giro, lo guardava e ogni tanto gettava qualche sospiro.
Calandrino subito s’innamorò e non si allontanò fino a quando la donna non fu richiamata nella camera da Filippo.
Tornato a lavorare, Calandrino non faceva altro che sbuffare.Bruno se ne accorse e, preoccupato, gli chiese che diavolo avesse e perché sbuffasse in quel modo.
Calandrino gli rispose che per star bene aveva bisogno di un amico che lo aiutasse.
Alle insistenze di Bruno, il sempliciotto gli rivelò che aveva incontrato una giovane più bella di una fata, che si era innamorata di lui, cosa grande. Aggiunse che se ne era accorto quando era andato a prendere l’acqua.
Bruno gli consigliò di stare attento, ché poteva trattarsi della moglie di Filippo.
Prontamente Calandrino rispose che non gliene fregava niente, perché l’avrebbe strappata non solo a Filippo, ma a Cristo stesso. Bruno promise il suo aiuto, in quanto era in confidenza con lei, ma non poteva tener celata la cosa a Buffalmacco ,che gli stava sempre vicino.
Calandrino rispose che non si preoccupava di Buffalmacco ma di Nello, che era parente di sua moglie Tessa e avrebbe guastato ogni cosa.
Bruno ,che sapeva bene chi era la donna, ne parlò a Nello e a Buffalmacco e si accordarono su cosa dovessero fare di quell’innammoramento.
Quando Calandrino ritornò, Bruno gli chiese se aveva visto la donna, alla risposta affermativa dell’innamorato, promise di andare a vedere se era quella che ben conosceva.
Dunque, insieme con Bruno, si incontrò con Filippo e Niccolosa,, disse loro chi era Calandrino e che cosa ciascuno dovesse fare e dire ,per divertirsi alle sue spalle.
Tornato dal credulone, gli disse che era proprio la sua conoscente, moglie di Filippo;  che poteva portarle un’ambasciata, se la vedeva, ma bisognava essere molto prudenti, perché, se Filippo se ne fosse accorto, non sarebbe bastata tutta l’acqua dell’Arno per lavare l’offesa.
Calandrino gli chiese di riferirle che si voleva impegnare mille moggi di terreno per amor suo e che era suo servitore ,se non voleva nulla. Bruno promise il suo aiuto.
Venne l’ora di cena e i pittori lasciarono il lavoro e scesero nel cortile ,dove erano anche Filippo e Niccolosa.
Calandrino cominciò a guardare la donna e a fare i gesti più goffi del mondo, tanto che avrebbe attirato l’attenzione anche di un cieco. Ella, dal canto suo, secondo le informazioni ricevute da Bruno, faceva ogni cosa per farlo innamorare, divertendosi moltissimo ai corteggiamenti grossolani del cafonaccio.
Filippo , con Buffalmacco e gli altri, fingeva di discutere e di non accorgersi di niente.
Dopo un certo tempo si allontanarono ,con grande rammarico di Calandrino.
Andando verso Firenze, Bruno disse a Calandrino “ Ho visto bene ,per Dio, che tu la fai struggere come ghiaccio al sole, e ,se le vai a fare una serenata con la ribeba , cantando le tue canzoni d’amore, la farai gettare dalla finestra per raggiungerti”.
Calandrino gongolava dalla gioia ed era tutto ringalluzzito perché aveva fatto innamorare così rapidamente una donna come lei. Non avrebbero saputo fare meglio i giovani presuntuosi che se ne andavano su e giù,vantandosi delle loro conquiste, ma che ,in mille anni, non avrebbero concluso un accidenti. Sicuramente ,con la ribeba e la serenata ,la sua conquista era assicurata. Le avrebbe fatto vedere di che cosa era capace nel fare l’amore e che non era vecchio, come le poteva sembrare.
E Bruno calcava la dose dicendo “Certamente , mi par già di vederti morderle, con i tuoi denti fatti a pioli, la sua bocca vermiglia e le sue gote, che paiono due rose, e poi mangiartela tutta”.
A Calandrino ,udendo quelle parole, pareva già di essere passato ai fatti; non solo non stava più nella pelle, ma cantava e ballava , tutto felice.
Il giorno dopo, presa la ribeba, con gran divertimento di tutta la brigata, cantò molte canzoni.
Rapidamente ,per vedere spesso la giovane, divenne tanto svogliato che non lavorava quasi per niente, ma, mille volte al giorno, correva ora alla porta, ora al cortile, per vederla.
La donna, molto astutamente, gliene dava motivo, seguendo le istruzioni di Bruno.
Bruno, dal canto suo, rispondeva alle sue ambasciate e gliene faceva altre da parte di lei.
Quando ella non c’era, gli faceva giungere lettere di lei con cui alimentava la speranza di assecondare i suoi desideri, dicendo che era a casa dei suoi parenti, là dove egli non la poteva vedere.
In questo modo Bruno e Buffalmacco , che gestivano il caso, sfruttavano la situazione, con il maggior divertimento del mondo, facendosi dare da Calandrino una volta un pettine d’avorio, un’altra una borsa, un’altra ancora delle sciocchezzuole, dandogli in cambio alcuni anellini falsi ,di nessun valore, che lo scimunito riceveva con grande festa. Oltre a ciò, avevano da lui roba da mangiare e altri piccoli favori, perché curassero i fatti suoi.
Ora, essendo trascorsi ben due mesi in quel modo, senza che costoro avessero fatto di più, Calandrino, vedendo che il lavoro stava per finire, e, pensando che se non avesse fatto l’amore con la donna prima che il lavoro fosse finito,non avrebbe potuto farlo più, cominciò a pressare Bruno.
Il furbone, dopo essersi accordato con Filippo e con la giovane sul da farsi, disse a Calandrino “Vedi, amico, questa donna mi ha promesso mille volte che farà ciò che tu vorrai, poi non ne fa niente. Mi sembra proprio che  ti meni per il naso. Perciò se non fa ciò che ti promette, noi, se tu lo vorrai, glielo faremo fare ,che ella voglia o no”. Calandrino rispose che voleva farlo, per l’amor di Dio.
Disse Bruno “ Avrai il coraggio di toccarla con il biglietto magico che ti darò?”.
Calandrino assicurò di sì.
Bruno, allora,gli chiese di portargli della carta fatta di pelle di animale, prima di nascere, e di prendere un pipistrello. Alla fine li prese e li consegnò ,con altre cose ,a Bruno che si ritirò in camera e scrisse su quella carta alcune stupidagini, in caratteri magici, gliela portò e gli disse “ Calandrino, sappi che se la toccherai con questa scritta, ella ti verrà immediatamente dietro e farà quello che vorrai. Perciò, se Filippo oggi  va in qualche luogo, avvicinati a lei, in qualche modo, e toccala. Poi, vattene nella capanna di paglia che è qui a lato, che è il posto più adatto, perché non ci va mai nessuno. Vedrai che ella verrà e, quando sarà lì, tu sai bene cosa devi fare”.
Calandrino fu l’uomo più contento del mondo e si accinse a fare ciò che Bruno gli aveva detto.
Nello, che Calandrino temeva, si divertiva un mondo e dava corda per beffarlo.
Come Bruno gli aveva ordinato, andò a Firenze dalla moglie di Calandrino e le disse “ Tessa, tu sai quante botte ti dette Calandrino, senza ragione, il giorno che ritornò con le pietre di Mugnone, perciò voglio che tu ti vendichi; se non lo fai, non mi considerare più né parente ,né amico. Tuo marito ,in campagna, si è innamorato di una donna di lassù, ed ella è così briccona, che si va nascondendo spesso con lui. Poco fa , si misero d’accordo per incontrarsi. Voglio che tu venga, lo veda e lo castighi per bene”.
La donna subito credette a ciò che aveva udito e, alzatasi in piedi, cominciò ad imprecare contro quel ladro maledetto del marito, giurando che gliel’avrebbe fatta pagare.
Preso il mantello , in compagnia di una donnetta, a passo svelto, andò in campagna insieme a Nello.
Appena Bruno li vide arrivare, avvisò Filippo ,che, andato dove Calandrino lavorava, disse ai lavoranti che doveva recarsi ,con urgenza ,a Firenze. Raccomandava loro di continuare a lavorare.
Poi, fingendo di partire, si nascose per vedere che cosa facesse Calandrino, il quale ,come credette che Filippo era andato via, scese nel cortile, dove trovò Niccolosa ,tutta sola. Ella, che sapeva bene che cosa doveva fare, gli si accostò un poco confidenzialmente e Calandrino la toccò con la scritta.
Dopo che l’ebbe toccata, senza dir nulla, si diresse verso la capanna di paglia, mentre la Niccolosa lo seguiva.
Come furono entrati, chiuso l’uscio, abbracciò Calandrino, gli salì addosso a cavalcioni, e, tenendogli le mani sulle spalle, senza farlo avvicinare al viso, lo guardava con grande desiderio. Mentre lo abbracciava, gli diceva che aveva sempre desiderato di fare l’amore con lui e di averlo sul suo seno. Aggiungeva che egli l’aveva conquistata con la musica della ribeba e non le sembrava vero di stare con lui.
Calandrino, che a stento si poteva muovere, non riusciva a baciarla, mentre la donna gli diceva di non aver fretta e di lasciarsi guardare ancora un po’.
Bruno e Buffalmacco stavano insieme a Filippo e udivano tutto.
Quando Calandrino era sul punto di baciare la Niccolosa, giunse Nello con monna Tessa.
La moglie, proprio davanti all’uscio , adirata, spinse da un lato Nello, entrò e vide addosso a Calandrino la Niccolosa, la quale, immediatamente, , si alzò e fuggì dov’era Filippo.
Monna Tessa graffiò con le unghie il viso di Calandrino, che non si era ancora alzato, lo prese per i capelli, sbattendolo di qua e di là, e gli disse “ Sporco cane bastardo, dunque, mi fai questo ? Vecchio pazzo, che sia maledetto il bene che ti ho voluto. Ti sembra bello che tu ,che non ti dai tanto da fare in casa tua , ti vai innamorando in casa d’altri? E che bell’innamorato ! non ti conosci tu? tu che se ti spremessi tutto, non uscirebbe tanto sugo, che bastasse per una salsa. Sicuramente non era la tua Tessa che impregnavi, ma una maledetta, che Dio la faccia dannare, chiunque sia, ché deve essere sicuramente una donnaccia, per avere desiderio di stare con te”.
Calandrino, vedendo venire la moglie, rimase sbandato, né morto né vivo, né seppe difendersi da lei, in alcun modo. Pure, così graffiato, pelato, raccolto il cappuccio,si alzò e cominciò a pregare inutilmente la moglie di non gridare, se non voleva che fosse fatto a pezzi ,perché la donna era la moglie del padrone di casa. 
Bruno e Buffalmacco che, con Filippo e la Niccolosa, si erano fatti un sacco di risate, come richiamati dal rumore, giunsero lì.
Rappacificarono la donna con molte parole e consigliarono a Calandrino di andarsene a Firenze e di non ritornare mai più, per evitare che Filippo , saputa la cosa, potesse vendicarsi.
Così, dunque, Calandrino, sventurato, tutto pelato e graffiato ,se ne tornò a Firenze e non ebbe più il coraggio di tornare in campagna.
Tormentato, di giorno e di notte, dai rimproveri della moglie, pose fine al suo ardente amore, avendo dato molto da ridere ai suoi compagni, alla Niccolosa e a Filippo.

Due giovani sono ospitati da un tale; dei quali ,l’uno va a giacere con la figlia, e la moglie di lui senza accorgersene, giace con l’altro; quello che era con la figlia si corica col padre e gli dice ogni cosa, credendo di parlare con il compagno; fanno chiasso, discutendo insieme; la donna, resasi conto della cosa, entra nel letto della figlia e, con parole opportune, mette ogni cosa a posto.

Calandrino anche quella volta fece ridere la brigata.
Come le donne tacquero, la regina impose a Panfilo di raccontare.
Ed egli incominciò dicendo che il nome di Niccolosa, amata da Calandrino, gli aveva fatto venire in mente una novella di un’altra Niccolosa. La voleva raccontare perché potessero vedere come, con un rapido accorgimento, una saggia donna aveva evitato un grande scandalo.
Nella piana di Mugnone vi fu, non era ancora passato molto tempo, un buon uomo che dava ai viandanti da mangiare e da bere a pagamento e, sebbene fosse povero e avesse una piccola casa, in caso di necessità, ospitava qualche conoscente.
Egli aveva per moglie una donna molto bella e  due figli; la prima era una giovinetta bella e leggiadra, di quindici anni, che non aveva ancora marito. Il secondo era un bambino piccolo, che non aveva ancora un anno, che la madre stessa allattava.
Della giovane si era perdutamente innamorato un giovinetto gentile e garbato di Firenze ,che passava spesso per quella contrada. Anch’ella si rallegrava di essere amata da un giovane così bello e man mano si innamorava sempre di più.
Essi si sarebbero uniti da tempo se Pinuccio, come si chiamava il giovane, non avesse temuto il biasimo per la giovane e per sé stesso. Ma ,aumentando, giorno per giorno,l’ardore reciproco, Pinuccio desiderò di incontrarsi con lei.
Pensò, allora, di farsi ospitare dal padre di lei. Poiché conosceva bene la disposizione della casa, riteneva che si potesse incontrare con la ragazza, senza che nessuno se ne accorgesse.Subito si adoperò per attuare il suo progetto.
Con un suo compagno, chiamato Adriano, che sapeva del suo amore, presi a nolo due ronzini e poste sopra due valigie, forse piene di paglia, uscì da Firenze. Giunsero, dopo un lungo giro, alla piana di Mugnone che era già notte.
Fingendo di tornare dalla Romagna, si diressero verso le case e bussarono alla casa del buon uomo, il quale, riconoscendoli, aprì subito la porta.
Pinuccio lo pregò di ospitarli per quella notte perché ,data l’ora tarda, non potevano più entrare in Firenze.
L’oste gli rispose che non era così agiato da poter albergare uomini importanti come loro, tuttavia, data l’ora in cui erano giunti e l’impossibilità di poter andare altrove, li avrebbe ospitati volentieri, come poteva.
Smontati, dunque, i giovani ed entrati nell’alberghetto, prima sistemarono i loro ronzini poi, avendo portato con sè la cena, cenarono insieme all’oste.
L’oste aveva soltanto una cameretta assai piccola, nella quale erano tre lettini, messi come meglio aveva potuto. Due erano su una faccia della stanza e il terzo sull’altra, non rimaneva neanche un po’ di spazio. Il migliore di quei tre letti l’uomo lo fece sistemare per i due giovani e li fece coricare.
Dopo un po’ di tempo, mentre i due giovani fingevano di dormire, in uno dei letti rimasti fece coricare la figlia e nell’altro entrò lui con sua moglie, la quale accanto pose la culla, in cui teneva il figlioletto.
Disposte così le cose, Pinuccio, vedendo che tutti si erano addormentati, silenziosamente si alzò, se ne andò nel lettino dove riposava la giovane amata e le si mise a fianco.
La giovane, sebbene un po’ spaventata, lo accolse ben volentieri e fece l’amore con lui, come entrambi da tempo desideravano.
Mentre Pinuccio stava con la giovane, una gatta fece cadere alcune cose, provocando un rumore che svegliò la donna, la quale prontamente si alzò per vedere cosa era. Anche Adriano si alzò per un bisogno naturale e ,per andare a fare i suoi bisogni ,si trovò tra i piedi la culla, che gli impediva il passaggio. Allora la prese, la tolse dal posto in cui stava , la pose al lato del letto dove egli dormiva, e se ne ritornò nel suo letto.
La donna, accortasi che era caduta una roba di poco conto, senza accendere il lume, dopo aver sgridato la gatta, se ne tornò nella cameretta e, a tendoni, andò nel letto dove dormiva il marito. Ma non trovò la culla.
 Pensò, allora, di essere andata nel letto dei due ospiti. Proseguì e, trovata la culla, si coricò nel letto nel quale dormiva Adriano, convinta di coricarsi con il marito.
Adriano, che non si era ancora addormentato, la ricevette ben lietamente e ,senza parlare, si accoppiò con lei, con gran piacere della donna.
Frattanto, Pinuccio, temendo che il sonno lo sorprendesse accanto alla giovane, ormai sazio, si alzò per ritornare al suo letto.Giunto là, trovando la culla, pensò di essere nel letto del padrone di casa, per cui, andato un po’ più avanti, si coricò insieme all’oste, svegliandolo. Credendo di avere accanto Adriano ,disse “ Amico mio, ti dico che non ci fu mai cosa più dolce della Niccolosa! Per il corpo di Dio, ho provato con lei il più grande piacere che un uomo potesse mai avere da una donna e ti dico che mi sono accoppiato con lei per sei volte, da quando me ne sono andato da qui”.
L’oste, udendo quelle parole, prima si chiese che facesse Pinuccio nel suo letto, poi, turbato, disse “ Pinuccio, sei stato molto villano, non so perché mi fai questo; per Dio, te la farò pagare”.
Pinuccio, che era un giovane saggio, accortosi del suo errore, non cercò di appianare la cosa, ma rispose con arroganza.
La moglie, credendo di parlare con il marito, disse ad Adriano “Oimè. Senti che i nostri ospiti stanno litigando”.
Adriano, ridendo, le consigliò di lasciarli stare, ché sicuramente avevano bevuto troppo la sera prima.
La donna, riconosciuta la voce del marito,e udendo Adriano, immediatamente comprese dove era stata e con chi; perciò, saggiamente, senza dire una parola, subito si alzò. Presa la culla del figlioletto, non essendovi nella camera alcun lume, portò la culla accanto al letto dove dormiva la figlia e si coricò con lei.
Poi, fingendo di svegliarsi per il rumore fatto dal marito, lo chiamò e gli chiese che cosa diceva con Pinuccio.
Il marito rispose “ Non senti tu ciò che egli dice di aver fatto, stanotte, alla Niccolosa?”.
La donna, di rimando, disse” Egli mente perché non è giaciuto con la Niccolosa; infatti mi coricai io vicino a lei e, dopo, non ho potuto più dormire e tu sei una bestia perché gli credi.
Voi bevete tanto la sera che, poi, la notte andate in giro senza accorgervene e vi sembra di fare cose straordinarie. E’ un peccato che non vi rompiate il collo! Ma che fa lì Pinuccio, perché non è nel suo letto?”.
Dal canto suo, Adriano ,comprendendo che la donna, saggiamente, copriva la sua vergogna e quella della figlia, disse “ Pinuccio ,te l’ho detto cento volte di non andare in giro . Per questo tuo vizio di alzarti nel sonno e di ritenere vere le cose che sogni, prima o poi passerai un guaio. Torna qui e datti pace”.
L’oste, udendo ciò che diceva la moglie e ciò che diceva Adriano, cominciò a credere che veramente Pinuccio stesse sognando, perciò, presolo per una spalla, lo scosse per svegliarlo e riportarlo nel suo letto.
Pinuccio, avendo compreso ciò che avevano detto, finse di stare ancora sognando e farneticando, provocando le risa del padrone di casa.
Alla fine ,svegliandosi, chiamò Adriano, chiedendogli dove fosse, e Adriano gli rispose.
Pinuccio, mostrandosi ancora tutto intondito, alla fine si alzò dal fianco dell’oste e se ne tornò nel letto con Adriano.
Venuto il giorno e alzatisi tutti, l’oste si mise a ridere e a scherzare di Pinuccio e dei suoi sogni.
Così ,tra un motto e un altro, i due giovani, preparati i ronzini, caricate le valigie, rimontati a cavallo, se ne tornarono a Firenze, tutti soddisfatti per come erano andate le cose.
In seguito, trovati altri modi, Pinuccio si incontrò nuovamente con la Niccolosa, che diceva alla madre che il giovane certamente aveva sognato.
Invece, la donna, ricordandosi degli abbracci di Adriano, diceva tra sé che era stata ben sveglia.

Talano di Imola sogna un lupo che squarcia tutta la gola e il viso della moglie; le dice di stare attenta; ella non lo fa ,e le succede.

Finita la novella di Panfilo, tutti commentarono la prudenza della donna.
Subito dopo, la regina invitò Pampinea a raccontare la sua.
Ella incominciò dicendo che altre volte avevano già ragionato tra loro della veridicità dei sogni.
Sebbene ne avessero già parlato, pure voleva narrare, con una novelletta assai breve, quello che era capitato, non molto tempo prima, ad una sua vicina, perché non aveva voluto credere ad un sogno fatto su di lei dal marito. Non sapeva se conoscevano Talano l’imolese, uomo assai onorevole.
Egli aveva presa in moglie una giovane, chiamata Margherita, particolarmente bella, ma sopra tutte le altre bizzarra, sgradevole e capricciosa, al punto che non voleva fare nessuna cosa secondo il parere di un’altra persona, né altri poteva farlo secondo il giudizio di lei.
Sebbene ciò fosse difficile da sopportare, Talano, non potendo fare altro, stava zitto.
Una notte, essendo andato con Margherita in campagna, in un loro possedimento, mentre dormiva ,gli sembrò di vedere in sogno la moglie andare in unn bosco molto bello, che essi avevano, non lontano dalla loro casa.
Mentre la vedeva camminare nel bosco, gli sembrò che da una parte del bosco uscisse un lupo grande e feroce, il quale si avventò alla gola della donna, la buttò a terra e si sforzava di trascinarla via, mentre gridava, chiedendo aiuto. La donna, poi, uscitagli dalla bocca, era rimasta con la gola e il viso dilaniati.
Talano, al mattino, svegliatosi, disse alla moglie “ Donna, sebbene la tua scontrosità mi ha impedito di trascorrere un solo giorno sereno con te, pure mi addolorerei molto se ti capitasse qualche incidente.
Perciò, se vuoi ascoltare il mio consiglio,oggi non uscire di casa”.
Interrogato da lei del perché, le raccontò, per filo e per segno, il suo sogno.
La donna, scrollando il capo, disse “ Chi mal vuol, mal sogna. Tu fingi di preoccuparti per me, ma sogni quello che vorresti mi capitasse. Sicuramente mi guarderò bene di non rallegrarti per questo mio male, né per altri mali”.
Talano rispose che sapeva bene che ella gli avrebbe risposto così, che facesse come voleva. Le consigliava, tuttavia, di rimanere a casa quel giorno, o almeno di non andare nel loro bosco.
La donna disse che l’avrebbe ascoltato, ma cominciò a dire tra sé che forse il marito la voleva spaventare per impedirle di andare nel bosco, perché si era dato appuntamento con qualche donnaccia e non si voleva far trovare da lei. Non sarebbe stata così sciocca da credergli. Sicuramente non l’avrebbe ascoltato; ma era opportuno che vedesse che affare il marito stava tramando, anche a costo di rimanere tutto il giorno nel bosco.
Detto ciò, come il marito uscì da una parte della casa, ella uscì dall’altra.
Senza alcun indugio, di nascosto, se ne andò nel bosco e si nascose nella parte più folta di esso, guardandosi intorno per vedere se veniva qualcuno.
Mentre se ne stava tranquilla, ecco uscire da una folta macchia vicino a lei un lupo grande e feroce.
Il lupo le si avventò alla gola, senza che la sventurata potesse nemmeno chiedere aiuto a Dio, e, afferratala con forza, cominciò a trascinarla come se fosse stata un piccolo agnellino.
 Ella non poteva gridare per la stretta alla gola, né aiutarsi in nessun modo.
Il lupo l’avrebbe sicuramente strangolata, se non si fosse scontrato con alcuni pastori, che lo costrinsero a lasciarla, minacciandolo.
I pastori la riconobbero e la portarono , ferita e sanguinante, a casa sua, dove , dopo lungo tempo, fu guarita dai medici.
Rimase, comunque, deturpata ,orribilmente, nella gola e nel viso, che prima era bellissimo.
 Ella, vergognandosi di essere vista, pianse molto per la sua scontrosità e per non aver voluto credere al sogno veritiero del marito, sebbene non le costasse nulla.



Biondello fa una beffa a Ciacco a proposito di un pranzo; della quale si vendica cautamente Ciacco, facendolo picchiare.

Tutti i componenti dell’allegra compagnia furono d’accordo nell’affermare che quello che Talano aveva veduto, mentre dormiva, non era un sogno, ma una visione, che si era avverata , senza che mancasse alcuna cosa.
Quando tutti tacquero, la regina ordinò alla Lauretta di continuare.
E la donna disse che, come tutti gli altri in quel giorno avevano preso spunto da cose già dette, così ella, prendendo spunto dalla vendetta dello studente, raccontata da Pampinea, avrebbe narrato di un’altra vendetta, molto pesante per chi la subì, anche se non tanto crudele.
Iniziò dicendo che vi era in Firenze un tale, da molti chiamato Ciacco, uomo ghiottissimo quanto nessun’altro mai.
Non avendo la possibilità di sostenere le spese che la sua ghiottoneria richiedeva, essendo un uomo garbato e pieno di spirito, cominciò a fare ,non l’uomo di corte, ma il motteggiatore, e a frequentare i ricchi ,che si dilettavano a mangiare cose buone.Con questi andava assai di frequente a pranzo e a cena, anche quando non era invitato.
Viveva, in quei tempi, in Firenze, uno di nome Biondello, piccoletto di persona, molto carino, pulitissimo, come una mosca, con una cuffia in capo, con una zazzaretta bionda, senza mai un capello fuori posto, il quale faceva lo stesso mestiere di Ciacco.
Egli, mentre era andato a comprare due lamprede per messer Vieri de’ Cerchi (capo del partito dei guelfi bianchi), fu visto da Ciacco, che gli chiese perché aveva comprato quel pesce.
Biondello gli rispose che lo aveva comprato per ordine di messer Corso Donati (capo del partito dei guelfi neri), che la sera prima aveva avuto in dono tre lamprede più belle di quelle e uno storione. Siccome doveva fare un pranzo per alcuni gentiluomini, erano poche, perciò gliene aveva fatte comprare altre due.
Gli chiese, poi, se andasse anch’egli.
Ciacco rispose “ Sai bene che verrò”.
Al momento opportuno ,Ciacco si presentò a casa di Corso Donati e lo trovò con alcuni vicini.
Corso gli chiese cosa andasse facendo e Ciacco gli rispose che era andato a mangiare con quella comitiva.
Corso gli diede il benvenuto e se ne andarono tutti insieme a pranzo.
A tavola furono serviti loro dei ceci e del tonno ed infine del pesce dell’Arno fritto, senza niente altro.
Il ghiottone, accortosi dell’inganno di Biondello; si adirò e si propose di fargliela pagare.
Pochi giorni dopo incontrò Biondello ,che aveva già raccontato a molti di quella beffa.
Biondello lo salutò e gli domandò come erano state le lamprede di messer Corso.
Ciacco gli rispose “Prima che passino otto giorni, tu me lo saprai dire meglio di me”.
Senza indugio, allontanatosi dal beffeggiatore, si recò da un imbroglione e stabilì il prezzo per uno scherzo.
Gli diede un bottiglione di vetro e lo condusse vicino alla loggia dei Cavicciuli. Gli mostrò un cavaliere, chiamato Filippo Argenti, uomo grande, grosso e forzuto, iracondo e bizzarro più di ogni altro.
Gli disse di andare da lui con il fiasco in mano e di dirgli “ Messere, mi manda Biondello per pregarvi di riempirlo del vostro buon vino vermiglio, perché si vuole divertire con i suoi amici ubriaconi”.
Gli raccomandò di non farsi mettere le mani addosso, perché Filippo gli avrebbe procurato un malanno, guastando tutti i programmi.Gli promise che l’avrebbe pagato al ritorno.
Il faccendiere andò e fece a messer Filippo l’ambasciata.
Messer Filippo , pensando che Biondello, da lui ben conosciuto, lo volesse beffare, adirato disse “ Che riempire il fiasco, che ubriaconi sono questi? Che Dio maledica te e lui”.
Si alzò in piedi e cercò di afferrare l’imbroglione che fuggì via, ritornò da Ciacco, che aveva visto tutto, e gli riferì ciò che messer Filippo aveva detto.
Ciacco, contento, pagò l’imbroglione e non si diede pace finché non ritrovò Biondello, al quale chiese se, per caso, fosse andato di recente alla loggia dei Cavicciuli. Aggiunse che sapeva che messer Filippo lo stava cercando, ma non sapeva per quale motivo.
Biondello si allontanò e Ciacco lo seguì per vedere come andassero le cose.
Messer Filippo non aveva potuto raggiungere il messaggero e si tormentava perché, come sembrava dalle parole riferitegli, Biondello si beffava di lui.
Mentre si tormentava, giunse Biondello.
Come Filippo lo vide, gli andò incontro e gli diede un gran pugno sul viso.
Biondello, sorpreso, gli chiese il perché di quel pugno.
Messer Filippo, presolo per i capelli, gli stracciò la cuffia dal capo, gli gettò il cappuccio a terra e lo colpì con violenza, dicendogli “ Traditore, mi mandi a dire di riempirti un fiasco del mio vino vermiglio perché ti devi divertire con i tuoi compagni ubriaconi? Ti sembro giovane da essere beffato?”.
E così dicendo, con dei pugni, che parevano di ferro, gli ruppe tutto il viso e non gli lasciò sul capo nemmeno un capello che stesse a posto; lo buttò nel fango e gli stracciò tutti i panni di dosso. E tanto si impegnò a colpirlo che lo sventurato non potè dire una sola parola, né chiedergli perché facesse ciò.
Biondello aveva ben capito le parole “ Arrubinatemi” e  “zanzeri” per cui Filippo si era infuriato, ma non sapeva che volesse dire.
Alla fine, dopo che Filippo si era sfogato, gli tolsero dalle mani il malcapitato, arruffato e malconcio, al quale spiegarono perché messer Filippo l’aveva colpito.
Biondello, piangendo, si scusava e diceva che non aveva mai mandato a chiedere del vino a messer Filippo.
Poi, dopo che si fu un po’ ripreso, triste e sconsolato, se ne tornò a casa, sospettando che fosse stata tutta opera di Ciacco.
Dopo molti giorni, scomparsi i lividi dal viso, cominciò ad uscire di casa e incontrò Ciacco che gli chiese  “Biondello, come ti è sembrato il vino di messer Filippo?”.
Biondello rispose “ Come sono sembrate a te le lamprede di messer Corso !”.
Allora Ciacco aggiunse “ Dipende da te ormai, qualora tu vuoi dare così bene da mangiare a me ,come facesti, io darò a te così bene da bere, come avesti”.
Biondello, che sapeva che contro Ciacco poteva più pensare che fare alcunchè, gli augurò buona fortuna e, da quel momemto in poi, si guardò bene dal beffarlo.

Due giovani chiedono consiglio a Salomone, l’uno come possa essere amato, l’altro come debba punire la moglie ritrosa. Il re all’uno risponde che ami e all’altro che vada al ponte dell’Oca.    

Tutti avevano finito di raccontare, ad eccezione di Dioneo, che aveva il privilegio di raccontare per ultimo.
La regina, dopo che le donne ebbero molto riso per lo sventurato Biondello, lieta cominciò a parlare.
Disse che, se si guardava con la mente sana all’ordine delle cose, facilmente si comprendeva che tutta la moltitudine delle femmine dalla natura, dai costumi e dalle leggi era sottomessa agli uomini e doveva comportarsi come essi volevano.
Colei che voleva avere tranquillità e riposo, con gli uomini ai quali apparteneva doveva essere umile, paziente e obbediente, oltre che onesta. Questo era il maggior tesoro di ogni femmina saggia.
Così imponevano le leggi, i costumi e, soprattutto, la natura che le aveva fatte delicate e morbide nei corpi, timide e paurose negli animi, pietose e buone nelle menti.
La natura aveva dato loro poche forze nel corpo, voci piacevoli e movimenti soavi; tutte cose che dimostravano che esse avevano bisogno del governo degli uomini.
Ai loro governatori le donne dovevano obbedienza e rispetto.
Colei che si allontanava da quel principio era degnissima non solo di rimprovero ma di aspro casitgo.
La regina aggiunse che a quella considerazione l’aveva condotta Pampinea con il racconto della ritrosa moglie di Talano, alla quale Dio aveva mandato il castigo che il marito non le aveva saputo dare.
Perciò, a suo giudizio, tutte quelle che si allontanavano dall’essere piacevoli, gentili, obbedienti come la natura, l’usanza e leggi volevano, meritavano un rigido ed aspro castigo.
Desiderava, a tal proposito, raccontare un consiglio dato da Salomone per guarire quelle che erano affette da tale malattia.
Tutte le femmine, anche quelle che non si ritenevano degne di una tale medicina, dovevano ricordare un proverbio che gli uomini usavano spesso “ Buon cavallo e mal cavallo vuole sprone, e buona femmina e mala femmina vuol bastone”.Infatti le femmine tutte erano labili e inclini a peccare.Perciò ,per quelle che andavano troppo al di là di quello che era conveniente, era necessario un bastone che le punisse; mentre , per sostenere la virtù delle altre ed impedire che sbagliassero, era utile un bastone che le sostenesse e le spaventasse.
Tra quelli partì un giovane di nome Melisso, nobile e molto ricco , della città di Laiazzo (Armenia), dove viveva e abitava..
Infine ,la regina, lasciando stare le prediche, cominciò a raccontare che, essendosi diffusa in tutto l’universo la fama della grandissima saggezza di Salomone, il quale elargiva le sue sentenze a chiunque gliele chiedesse, da tutte le parti del mondo accorrevano presso di lui molti per chiedergli consiglio.
Cavalcando verso Gerusalemme, uscendo da Antiochia, si imbattè in un altro giovane, chiamato Giosefo, che faceva il suo stesso cammino ,e proseguì per un tratto insieme a lui.
Durante il viaggio cominciarono a ragionare.
Melisso ,avendo già saputo da dove Giosefo proveniva e la sua condizione, gli chiese dove era diretto e per quale motivo. Giosefo gli rispose che andava da Salomone per chiedergli consiglio su quale via dovesse seguire con la moglie, che era una donna ribelle e cattiva, che non poteva controllare, né con le preghiere, né con le lusinghe.
Il giovane, a sua volta, chiese a Melisso donde fosse, dove andasse e perché.
Melisso rispose che era di Laiazzo ed aveva anch’egli una disgrazia. Spiegò che era ricco e spendeva molto per dare banchetti in onore dei suoi cittadini, ma non riusciva a trovare nessun uomo che gli volesse bene.
Perciò si recava da Salomone per aver consiglio su cosa fare per essere amato.
Dunque i due compagni proseguirono insieme il loro viaggio ed arrivarono a Gerusalemme.
Grazie ad uno dei ministri di Salomone furono condotti dinanzi al re, al quale Melisso, brevemente espose il suo problema. A lui Salomone rispose “ Ama”.Detto ciò Melisso fu rapidamente allontanato.

                                                                                                                                                                 
Venuto il suo turno, Giosefo espose i suoi bisogni e Salomone non rispose nient’altro se non “ Va al ponte dell’Oca”. Anch’egli fu rapidamente allontanato dalla presenza del re.Ritrovò Melisso che lo aspettava e gli disse la risposta che aveva avuto.
Pensando e ripensando, i due giovani non riuscivano a comprendere le parole del re e, delusi, si misero in cammino per il ritorno.
Dopo aver camminato per alcuni giorni, giunsero ad un fiume, sul quale era un bel ponte, su cui stava passando una gran carovana di carichi sopra muli e cavalli.
Dovettero fermarsi per far passare tutte le bestie, con i loro carichi. Erano quasi tutte passate, quando un mulo, per caso, si adombrò, come talvolta accadeva, e non voleva in nessun modo passare avanti.; il mulattiere, preso un bastone, cominciò a batterlo, assai cautamente, perché passasse il ponte.
Ma il mulo, ora mettendosi di traverso, ora tornando indietro, per nessuna ragione voleva passare. Allora il mulattiere si adirò moltissimo e cominciò a colpire il mulo col bastone con grande violenza, ora sulla testa, ora sul groppone, ma era tutto inutile.
Vedendo ciò, Melisso e Giosefo, che stavano a guardare, dicevano al mulattiere “ Cattivo, che fai, lo vuoi uccidere? Cerca di menarlo bene e delicatamente, vedrai che verrà, piuttosto che bastonarlo ,come fai tu”.
Ad essi il mulattiere rispose “ Voi conoscete i vostri cavalli e io conosco il mio mulo: lasciate fare a me con lui”. Così detto continuò a bastonarlo e tante gliene dette che il mulo passò avanti e il mulattiere ebbe la meglio.
Mentre stavano per partire, Giosefo domandò a un buon uomo che sedeva all’inizio del ponte, come si chiamava quel luogo, ed egli rispose “ Messere, qui si chiama il ponte dell’Oca”.
Come Giosefo udì, ricordò le parole di Salomone e rivolgendosi a Melisso, disse “ Ora, compagno, comprendo che il consiglio datomi da Salomone potrebbe essere buono e vero. Io, per il passato, non sapevo battere la mia donna, ma questo mulattiere mi ha mostrato quello che debbo fare”.
Giunti ,dopo molti giorni, ad Antiochia, Giosefo ritenne opportuno che Melisso si fermasse a casa sua alcuni giorni per riposarsi.
Accolto freddamente dalla moglie, le disse di preparare la cena, come Melisso desiderava.
Melisso accettò l’invito per compiacere l’amico e , con poche parole, fece le sue richieste.
La donna, come era solita nel passato, fece tutto il contrario di quello che Melisso aveva chiesto.
Giosefo, vedendo ciò, le chiese perché non aveva preparato la cena, come Melisso aveva disposto.
La donna, con arroganza, rispose “ Che vuol dire questo ? perché non ceni, se vuoi cenare ? anche se mi fu detto diversamente, a me piacque di fare così; se ti piace, mangia, se no fanne a meno”.
Melisso si meravigliò della risposta della donna e la biasimò molto.
Giosefo, udendo , disse “ Donna, anche se questa è la tua abitudine, credimi, ti farò mutare modo “.
E ,rivolto all’altro, aggiunse “ Amico, subito vedremo se è stato valido il consiglio di Salomone. Ti prego di non infastidirti, di stare a vedere e di ritenere un gioco quello che farò. Perché tu non mi trattenga, ricordati della risposta che ci diede il mulattiere quando ci rammaricammo per il suo mulo “.
Giosefo, trovato un bastone di quercia giovane, andò in camera, dove si era recata la donna, alzatasi da tavola, brontolando stizzosa. Afferratala per le trecce, la buttò a terra e cominciò a batterla fortemente con il bastone.
La donna cominciò a gridare e a minacciare, poi, vedendo che il marito non si fermava, già tutta indolenzita, iniziò a pregare Dio che non la uccidesse, dicendo che l’avrebbe sempre accontentato.
Giosefo non smetteva di picchiarla, anzi con più furia la colpiva ora per il costato, ora per le anche, ora per le spalle. Si fermò soltanto quando fu stanco.
Per dirla in breve, non rimase alla buona donna, nessuna parte del corpo che fosse sana.
Fatto ciò ,andò da Melisso e gli disse “ Domani vedremo che risultato avrà il consiglio del “Va al ponte dell’Oca” ”.
Si riposò un poco, poi si lavò le mani, cenò con l’amico ed ,infine, se ne andarono a dormire.
La donna, meschina, a gran fatica si alzò da terra e si gettò sul letto, dove si riposò ,come meglio poteva.
La mattina seguente, svegliatasi molto presto, fece domandare a Giosefo cosa voleva per pranzo.
Il marito, ridendo con Melisso, lo ordinò.
Quando fu l’ora di desinare trovarono ogni cosa fatta ottimamente e secondo l’ordine dato. Per cui lodarono il consiglio di Salomone , che ,prima, non avevano ben compreso.
Dopo alcuni giorni, Melisso lasciò Giosefo e ritornò a casa sua.
Raccontò ad un uomo saggio il consiglio che aveva avuto da Salomone e il saggio disse “ Non poteva darti consiglio migliore. Tu non ami nessuna persona, ma i banchetti e i servigi che fai, non li fai per amore verso qualcuno, ma per ostentazione ; ama, dunque, come ti disse Salomone, e sarai riamato “.
Così, dunque, fu punita la ritrosa e il giovane, amando, fu amato.

Don Gianni, su richiesta di compare Pietro, fa un incantesimo per far diventare la moglie una cavalla; quando va ad attaccare la coda, compare Pietro, dicendo che non voleva la coda, guasta tutto l’incantesimo.

La novella raccontata dalla regina fece mormorare le donne e ridere i giovani.
Quando finirono le risate, Dioneo cominciò a parlare. Egli disse che, come tra tante colombe bianche aggiungeva maggiore bellezza un nero corvo piuttosto che un candido cigno, così tra molti saggi accresceva bellezza alla loro saggezza un uomo poco saggio, portando divertimento e allegria. Perciò, essendo tutte loro molto discrete e attente, egli, che si sentiva alquanto scemo, faceva risplendere la loro virtù molto più che se fosse stato molto sapiente.Di conseguenza aveva grande libertà di dimostrare la sua stupidità e doveva essere sostenuto da loro, in quello che stava per dire, molto più che se fosse stato saggio.
Avrebbe raccontato una novella non troppo lunga, dalla quale avrebbero compreso come bisognava osservare diligentemente le cose imposte da coloro che facevano gli incantesimi e come ogni piccolo errore commesso guastasse ogni cosa fatta dall’incantatore.
L’anno precedente c’era stato a Barletta un prete, chiamato don Gianni di Bardo,il quale, poiché aveva una chiesa povera, per sostenersi, con una cavalla ,cominciò a portare mercanzia di qua e di là per le fiere della Puglia e a comprare e a vendere.
Nel suo andare diventò amico di un tale, che si chiamava Pietro da Tresanti, che con un asino faceva il suo stesso mestiere. Lo chiamava compare Pietro in segno di amicizia, alla maniera pugliese.
Tutte le volte che arrivava a Barletta, lo conduceva alla sua chiesa, lo ospitava e lo onorava come poteva.
Compare Pietro, dal canto suo, pur essendo poverissimo e avendo una piccola casetta a Tresanti, appena sufficiente per lui, la sua bella e giovane moglie e il suo asino, ogni volta che don Gianni capitava in paese, lo conduceva a casa sua e lo onorava, per ricambiare l’ospitalità che riceveva a Barletta.
Purtroppo non poteva ospitarlo come avrebbe voluto perché aveva solo un lettino, nel quale dormiva con la moglie. Aveva, però ,una stalletta dove veniva alloggiata, accanto all’asino ,la cavalla di don Gianni, il quale, a fianco a lei, giaceva sopra un po’ di paglia.
La moglie, sapendo dell’ospitalità che il prete offriva al marito a Barletta, spesse volte, quando il religioso andava da loro, voleva andarsene a dormire da una sua vicina, di nome Zita Carapresa di Giudice Leo, perché il prete dormisse con il marito nel letto. L’aveva detto tante volte a don Gianni, ma egli non aveva mai voluto.
Una volta il prete le disse “ Comare Gemmata, non ti preoccupare per me,perché io sto bene. Infatti, quando mi piace, faccio diventare questa cavalla una bella fanciulla e sto con lei, poi, quando voglio la faccio diventare nuovamente cavalla; per questo non mi allontanerei mai da lei”.
La donna si meravigliò ma ci credette e lo disse al marito. Aggiunse “ Se egli è amico tuo, come dici, perché non ti fai insegnare questo incantesimo, in modo da far diventare me cavalla e fare il tuo lavoro con l’asino e la cavalla?  guadagneremo il doppio e poi, quando ritorneremo a casa, mi potresti far ridiventare femmina, come sono”.
Compare Pietro, che era un sempliciotto, le credette, fu d’accordo e , come meglio seppe, cominciò a chiedere a Don Gianni di insegnargli quella cosa.
Don Gianni cercò di allontanare il compare da quella sciocchezza, ma, non riuscendovi, disse “ Visto che voi insistete, domani mattina ci alzeremo, come facciamo di solito, prima del giorno, e vi mostrerò come si fa.
La cosa più difficile in questo incantesimo è attaccare la coda, come tu vedrai”.
Compare Pietro e comare Gemmata dormirono appena, tale era l’ansia con cui aspettavano questo fatto.
Come il giorno fu vicino, si alzarono e chiamarono don Gianni, il quale, ancora in camicia, andò nella cameretta di compar Pietro e disse “ Non c’è nessuna persona al mondo per cui farei ciò se non per voi, ma visto che a voi piace, io lo farò. Dovete, però, fare tutto ciò che vi dirò, se volete che l’incantesimo avvenga ”.
Essi promisero che avrebbero fatto tutto ciò che egli diceva.
Dunque, don Gianni, preso il lume, lo pose in mano a compar Pietro e gli disse “ Guarda bene come farò e tieni bene a mente come dirò; guardati bene, se non vuoi guastare ogni cosa, dal dire una sola parola, qualunque cosa tu veda o oda. E prega Dio che la coda si attacchi bene”.
Il sempliciotto, preso il lume, promise che così avrebbe fatto.
Poco dopo, don Gianni fece spogliare nuda comare Gemmata e la fece stare con le mani e i piedi per terra, come stavano le cavalle, ammaestrandola, come aveva fatto col marito, che non dicesse una sola parola, qualunque cosa avvenisse.
Poi, toccandole con le mani il viso e la testa, cominciò a dire “ Questa sia una bella testa di cavalla” e, poi, toccandole i capelli ,disse “ Questi siano bei crini di cavalla” e, poi, toccandole le braccia, disse “  Questi siano belle gambe e bei piedi di cavalla” e ,poi, toccandole il petto e trovandolo sodo e tondo, ebbe un’erezione ( si svegliò il pene senza essere chiamato) non prevista, si alzò e disse “ E questo sia bel petto di cavalla”. E così fece alla schiena e al ventre e alle natiche e alle cosce e alle gambe.
Infine non gli restava da fare altro che la coda.Si levò la camicia e preso il piuolo col quale si piantavano gli uomini, subito lo mise nel solco fatto per quel motivo e disse “ E questa è una bella coda di cavalla”.
Compar Pietro, che aveva, fino ad allora, guardato attentamente ogni cosa, vedendo quell’ultima e non sembrandogli fatta bene, disse “ O don Gianni, io non voglio la coda,io non voglio la coda”.
Era già fuoriuscito il liquido che fa attecchire tutte le piante, quando don Gianni, tirato indietro il piuolo, disse  “Oimè, compar Pietro, che hai fatto? Non ti dissi di non proferir parola ,qualunque cosa vedessi? La cavalla stava per esser fatta, ma tu parlando hai rovinato ogni cosa, e ormai non si potrà fare mai più”.
Compare Pietro di rimando “ Mi sta bene, io non volevo quella coda lì. La stavate attaccando troppo bassa”.
Don Gianni rispose “ Perché tu, per la prima volta, non l’avresti saputa appiccicare come me”.
La giovane, udendo quelle parole, si alzò in piedi e, ingenuamente, disse al marito “ Bestia che sei, perché hai guastato i fatti tuoi e miei? Quale cavalla vedesti mai senza coda? Se Dio mi aiuta, tu sei povero, ma dovresti esserlo ancora di più”.
Non essendo più possibile farla diventare cavalla, per le parole che aveva detto compare Pietro, ella addolorata e malinconica, si rivestì . Compare Pietro continuò a fare il suo mestiere, come al solito, con il suo asino.
Con don Gianni andò alla fiera di Bitonto e non gli chiese mai più di fargli un tale incantesimo. 


Quanto ridessero di quella novella le donne, che l’avevano compresa meglio di quel che Dioneo voleva, si poteva immaginare.
         Ma, essendo finite le novelle e già incominciando ad intiepidire il sole, la regina, essendo giunta la fine della sua signoria, si alzò in piedi, si tolse la corona e la pose in testa a Panfilo.
         Rivolta al giovane,disse “ Signor mio, ti resta un compito difficile, essendo tu l’ultimo: cioè di correggere i difetto miei e degli altri che hanno rivestito l’incarico che tu ora ricopri. Che Dio ti aiuti, come ha aiutato me nel farti re “.
Panfilo lietamente ricevette l’incarico e, secondo il costume dei suoi predecessori, dispose con il siniscalco le cose che era opportuno fare.
Poi si rivolse alle donne che aspettavano e disse “Donne innamorate, Emilia, nostra regina, in questo giorno, per farvi riposare, vi ha lasciato libere di novellare su ciò che più vi piacesse. Ritengo che ora sia bene ritornare alla legge stabilita e , perciò, voglio che domani ciascuna di voi pensi di ragionare su questo tema : e cioè di chi liberalmente e magnificamente facesse qualcosa sia intorno a fatti d’amore che ad altra cosa.
Sicuramente questo tema troverà i vostri animi ben disposti ad operare con impegno. Tutto ciò ci porterà lodevole fama, perché la vita nel corpo mortale non può che essere breve, ma essa continuerà nella fama. Fama che deve desiderare e cercare con attenzione ognuno che non serve soltanto al ventre, come fanno le bestie”.
Il tema piacque all’allegra brigata.
Poi, col permesso del re, tutti si alzarono e fecero ciò che preferivano fino all’ora di cena. Dopo cena si dedicarono ai soliti balli e cantarono mille canzonette divertenti. 
Infine, il re ordinò a Neifile di cantare una canzone in suo onore ed ella ,con voce chiara e lieta, subito iniziò a cantare una canzone d’amore:
“Io sono una giovinetta , e volentieri
in primavera, sono allegra e canto,
 spinta dall’amore e dai dolci pensieri.
Io me ne vò per i verdi prati, guardando
i fiori bianchi, gialli e vermigli,
le rose con le loro spine e i bianchi gigli,
e ,tutti quanti, li paragono
al viso di colui che amandomi
mi ha presa e terrà per sempre, come colei
che desidera più di ogni altra.
Tra quei fiori, quando ne trovo uno,che sia
a mio parere, bello come lui,
lo colgo, lo bacio e gli parlo;
come so fare ,gli apro la mia anima e ciò che il cuore desidera;
poi ne faccio una ghirlandetta
e lo lego ai miei capelli biondi e leggeri.
Il guardare il fiore, con la sua naturale bellezza,
mi procura un piacere come quello
che proverei se vedessi la persona
che mi ha fatta ardere con il suo amore:
la sensazione che mi provoca il suo profumo
non la posso esprimere con le parole,
ma ne sono testimoni i miei sospiri.
Tali sospiri non escono mai dal mio petto
aspri e gravi,come dal petto delle altre donne,
ma vengono fuori caldi e soavi
e vanno al cospetto del mio amore,
il quale, come li avverte, si muove verso di me,
proprio quando  comincio a disperarmi”.
Molti furono i commenti sulla canzone da parte del re e delle donne.Subito dopo, essendo già trascorsa buona parte della notte, il re comandò che ciascuno andasse a riposare fino al giorno.

Finisce la Nona giornata del Decameron: incomincia la Decima e ultima, nella quale, mentre è re Panfilo, si ragiona di chi operò con liberalità e magnanimità nelle imprese amorose o in altre cose.

