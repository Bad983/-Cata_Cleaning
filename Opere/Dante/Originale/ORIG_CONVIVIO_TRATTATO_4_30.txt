Come di sopra nel terzo capitolo di questo trattato si dimostra, questa canzone ha tre parti principali. Per che, ragionate le due (delle quali la prima cominciò nel capitolo predetto, e la seconda nel sestodecimo; sì che la prima per tredici e la seconda per quattordici capitoli è determinata, sanza lo proemio del trattato della canzone, che in due capitoli si comprese), in questo trentesimo e ultimo capitolo, della terza parte principale brievemente è da ragionare, la quale per tornata di questa canzone fatta fu [ad] alcuno adornamento, e comincia: Contra-li-erranti mia, tu te n'andrai.
E qui primamente si vuole sapere che ciascuno buono fabricatore, nel fine del suo lavoro, quello nobilitare e abellire dee in quanto puote, acciò che più celebre e più prezioso da lui si parta. E questo intendo, non come buono fabricatore ma come seguitatore di quello, fare in questa parte.
Dico adunque: «Contra-li-erranti mia». Questo 'Contra-li-erranti' è tutto una parola, ed è nome d'esta canzone, tolto per essemplo dal buono frate Tommaso d'Aquino, che a un suo libro, che fece a confusione di tutti quelli che disviano da nostra Fede, puose nome 'Contra li Gentili'.
Dico adunque: 'tu andrai', quasi dica: 'Tu se' omai perfetta, e tempo è di non stare ferma ma di gire, ché la tua impresa è grande'; e quando tu sarai in parte dove sia la donna nostra, dille lo tuo mestiere. Ove è da notare che, sì come dice nostro Signore, non si deono le margarite gittare inanzi a' porci, però che a loro non è prode, e alle margarite è danno; e come dice Esopo poeta nella prima Favola, più è prode al gallo uno grano che una margarita, e però quella lascia e quello coglie.
E in ciò considerando, a cautela di ciò comando alla canzone che suo mestiere discuopra là dove questa donna, cioè la Filosofia, si troverà. Allora si troverà questa donna nobilissima quando si trov[er]à la sua camera, cioè l'anima in cui essa alberga. Ed essa Filosofia non solamente alberga [..................... alberga] non pur nelli sapienti, ma eziandio, come provato è di sopra in altro trattato, essa è dovunque alberga l'amore di quella. E a questi cotali dico che manifesti lo suo mestiere, perché a loro sarà utile la sua sentenza, e da loro ricolta.
E dico ad essa: Dì a questa donna, «Io vo parlando dell'amica vostra». Bene è sua amica Nobilitate; ché tanto l'una coll'altra s'ama, che Nobilitate sempre la dimanda, e Filosofia non volge lo sguardo suo dolcissimo all'altra parte. Oh quanto e come bello adornamento è questo che nell'ultimo di questa canzone si dà ad essa, chiamandola amica di quella la cui propia ragione è nel secretissimo della divina mente!
