Nel precedente capitolo è diterminato come ogni vertù morale viene da uno principio, cioè buona e abituale elezione; e ciò importa lo testo presente infino a quella parte che comincia: Dico che nobiltate in sua ragione.
In questa parte adunque si procede per via probabile a sapere che ogni sopra detta vertude, singularmente o vero generalmente presa, proceda da nobilitade sì come effetto da sua cagione. E fondasi sopra una proposizione filosofica, che dice che, quando due cose si truovano convenire in una, che ambo queste si deono riducere ad alcuno terzo o vero l'una all'altra, sì come effetto a cagione: però che una cosa avuta prima e per sé non può essere se non da uno; e se quelle non fossero ambedue effetto d'un terzo, o vero l'una dell'altra, ambedue averebbero quella cosa prima e per sé, ch'è impossibile.
Dice adunque che nobilitade e «vertute cotale», cioè morale, convegnono in questo, che l'una e l'altra importa loda di colui di cui si dice; e dico ciò quando dice: per che in medesmo detto convegnono ambedue, ch'èn d'uno effetto, cioè lodare e rendere pregiato colui cui essere [si] dicono. E poi conchiude prendendo la vertude della sopra notata proposizione, e dice che però conviene l'una procedere dall'altra, o vero ambe da uno terzo; e soggiunge che più tosto è da presummere l'una venire dall'altra che ambe da [uno] terzo, s'elli appare che l'una vaglia quanto l'altra e più ancora; e ciò dice [quando dice]: ma se l'una val ciò che l'altra vale.
Ove è da sapere che qui non si procede per necessaria dimostrazione, sì come sarebbe a dire: 'Se [......................] lo freddo è generativo dell'acqua, e noi vedemo li nuvoli [...........], sì di bella e convenevole induzione: che se in noi sono più cose laudabili, [e] in noi è lo principio delle nostre lode, ragionevole è queste a questo principio riducere; e quello che comprende più cose, più ragionevolemente si dee dire principio di quelle, che quelle principio di lui.
Ché lo piè dell'albero, che tutti li altri rami comprende, si dee principio dire [e] cagione di quelli, e non quelli di lui; e così nobilitade, [che] comprende ogni vertude sì come cagione effetto comprende, [e] molte altre nostre operazioni laudabili, si dee avere per tale che la vertude sia da redure ad essa prima che ad altro terzo che in noi sia.
Ultimamente dice che quello ch'è detto (cioè, che ogni vertù morale vegna da una radice, e che vertù cotale e nobilitade convegnano in una cosa, come detto è di sopra; e che però si convegna l'una reducere all'altra, o vero ambe ad uno terzo; e che se l'una vale quello che l'altra e più, di quella [questa] proceda maggiormente che [ambe] d'altro terzo), tutto «sia per supposto», cioè ordito e apparecchiato a quello che per innanzi s'intende.
E così termina questo verso e questa presente parte.
