Poi che mostrato [ha]e lo testo quelli segni li quali per ciascuna etade appaiono nel nobile uomo e per li quali conoscere si puote, e sanza li quali essere non puote, come lo sole sanza luce e lo fuoco sanza caldo, grida lo testo alla gente, all'ultimo di ciò che di nobilità è contato, e dice: 'O voi, che udito m'avete, vedete quanti sono coloro che sono ingannati!': cioè coloro che, per essere di famose e antiche generazioni e per essere discesi di padri eccellenti, credono essere nobili, nobilitade non avendo in loro.
E qui surgono due questioni, alle quali nel fine di questo trattato è bello intendere. Potrebbe dire ser Manfredi da Vico, che ora Pretore si chiama e Prefetto: 'Come che io mi sia, io reduco a memoria e rapresento li miei maggiori, che per loro nobilitade meritaro l'officio della Prefettura, e meritaro di porre mano allo coronamento dello Imperio, [e] meritaro di ricevere la rosa dallo romano Pastore: onore deggio ricevere e reverenza dalla gente'. E questa è l'una questione.
L'altra è che potrebbe dire quelli da santo Nazzaro di Pavia, e quelli delli Piscicelli da Napoli: 'Se la nobilitade è quello che detto è, cioè seme divino nella umana anima graziosamente posto, e le progenie o vero schiatte non hanno anima, sì come è manifesto, nulla progenie o vero schiatta nobile dicere si potrebbe: e questo è contra l'oppinione di coloro che le nostre progenie dicono essere nobilissime in loro cittadi'.
Alla prima questione risponde Giovenale nell'ottava satira, quando comincia quasi esclamando: «Che fanno queste onoranze che rimagnono dalli antichi, se per colui che di quelle si vuole amantare male si vive? se per colui che delli suoi antichi ragiona e mostra le grandi e mirabili opere, s'intende a misere e vili operazioni? Avegna [che ........................... Chi dicerà»], dice esso poeta satiro «nobile per la buona generazione quelli che della buona generazione degno non è? Questo non è altro che chiamare lo nano gigante».
Poi apresso, a questo cotale dice: «Da te alla statua fatta in memoria del tuo antico non ha dissimilitudine altra se non che la sua testa è di marmo, e la tua vive». E in questo, con reverenza lo dico, mi discordo dal Poeta, ché la statua di marmo, di legno o di metallo rimasa per memoria d'alcuno valente uomo, si dissimiglia nello effetto molto dal malvagio discendente.
Però che la statua sempre afferma la buona oppinione in quelli che hanno udito la buona fama di colui cui è la statua, e nelli altri [la] genera: lo ma[l]estr[u]o figlio o nepote fa tutto lo contrario, ché l'oppinione di coloro che hanno udito bene delli suoi maggiori, fa più debile; ché dice alcuno loro pensiero: 'Non può essere che delli maggiori di costui sia tanto quanto si dice, poi che della loro semenza così fatta pianta si vede'. Per che non onore ma disonore dee ricevere quelli che alli buoni mala testimonianza porta.
E però dice Tulio che 'lo figlio del valente uomo dee procurare di rendere al padre buona testimonianza'. Onde, al mio giudicio, così come chi uno valente uomo infama è degno d'essere fuggito dalla gente e non ascoltato, così lo ma[l]estr[u]o disceso delli buoni maggiori è degno d'essere da tutti scacciato, e de' si lo buono uomo chiudere li occhi per non vedere quello vituperio vituperante della bontade che in sola la memoria è rimasa. E questo basti al presente alla prima questione che si movea.
Alla seconda questione si può rispondere che una progenie per sé non ha anima, e bene è vero che nobile si dice, ed è per certo modo. Onde è da sapere che ogni tutto si fa delle sue parti. E alcuno tutto che ha una essenzia simplice colle sue parti, sì come in uno uomo è una essenzia di tutto e di ciascuna parte sua; e ciò che si dice [essere] nella parte, per quello medesimo modo si dice essere in tutto.
Un altro tutto è che non ha essenzia comune colle parti, sì come una massa di grano; ma è la sua una essenzia secondaria che resulta da molti grani, che vera e prima essenzia in loro hanno. E in questo tutto cotale si dicono essere le qualitadi delle parti così seconda[ria]mente come l'essere: onde si dice una bianca massa, perché li grani onde è la massa, sono bianchi.
Veramente questa bianchezza è pur nelli grani prima, e secondariamente resulta in tutta la massa, e così secondariamente bianca dicere si può; e per cotale modo si può dicere nobile una schiatta o vero una progenie. Onde è da sapere che, sì come a fare una [bianca] massa convegnono vincere li bianchi grani, così a fare una nobile progenie convegnono in essa li nobili uomini [vincere] (dico 'vincere' essere più che li altri), sì che la bontade colla sua grida oscuri e celi lo contrario che dentro èe.
E sì come d'una massa bianca di grano si potrebbe levare a grano a grano lo formento, e a grano [a grano] restituire meliga rossa, e tutta la massa finalmente cangerebbe colore; così della nobile progenie potrebbero li buoni morire a uno a uno, e nascere in quella li malvagi, tanto che cangerebbe lo nome, e non nobile ma vile da dire sarebbe. E così basti alla seconda questione essere risposto.
