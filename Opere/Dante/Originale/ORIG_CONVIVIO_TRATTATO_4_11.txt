Resta omai solamente a provare come le divizie sono vili, e come disgiunte sono e lontane da nobilitade; e ciò si pruova in due particulette del testo alle quali si conviene al presente intendere. E poi quelle esposte, sarà manifesto ciò che detto ho, cioè le divizie essere vili e lontane da nobilitade; e per questo saranno le ragioni di sopra contra le divizie perfettamente provate.
Dico adunque: Che siano vili appare ed imperfette. E a manifestare ciò che dire s'intende, è da sapere che la viltade di ciascuna cosa dalla imperfezione di quella si prende, e così la nobilitade dalla perfezione: onde tanto quanto la cosa è perfetta, tanto è in sua natura nobile; quanto imperfetta, tanto vile. E però, se le divizie sono imperfette, manifesto è che siano vili.
E che elle siano imperfette, brievemente pruova lo testo quando dice: ché, quantunque collette, non posson quïetar, ma dan più cura: in che non solamente la loro imperfezione è manifesta, ma la loro condizione essere imperfettissima, e per[ò] essere quelle vilissime. E ciò testimonia Lucano quando dice, a quelle parlando: «Sanza contenzione periro le leggi; e voi, ricchezze, vilissima parte delle cose, moveste battaglia».
Puotesi brievemente la loro imperfezione in tre cose vedere apertamente: e prima, nello indiscreto loro avenimento; secondamente, nel pericoloso loro acrescimento; terziamente, nella dannosa loro possessione.
E prima ch'io ciò dimostri, è da dichiarare un dubio che pare consurgere: che, con ciò sia cosa che l'oro, le margherite e li campi perfettamente forma e atto abbiano in loro essere, non pare vero dicere che siano [cose] imperfette. E però si vuole sapere che, quanto è per esse, in loro considerate, cose perfette sono, e non sono ricchezze, ma oro e margherite [e campi]; ma in quanto sono ordinate alla possessione dell'uomo, sono ricchezze, e per questo modo sono piene d'imperfezione. Ché non è inconveniente, una cosa, secondo diversi rispetti, essere perfetta e imperfetta.
Dico che la loro imperfezione primamente si può notare nella indiscrezione del loro avenimento, nel quale nulla distributiva giustizia risplende, ma tutta iniquitade quasi sempre: la quale iniquitade è propio effetto d'imperfezione.
Ché se si considerano li modi per li quali esse vegnono, tutti si possono in tre maniere ricogliere: ché o vegnono da pura fortuna, sì come quando sanza intenzione o speranza vegnono per invenzione alcuna non pensata; o vegnono da fortuna che è da ragione aiutata, sì come per testamenti o per mutua successione; o vegnono da fortuna aiutatrice di ragione, sì come quando per licito o per illicito procaccio: licito dico, quando è per arte o per mercatantia o per servigio meritante; illicito dico, quando è per furto o per rapina.
E in ciascuno di questi tre modi si vede quella iniquitade che io dico, ché più volte alli malvagi che alli buoni le celate ricchezze che si truovano o che si ritruovano si rapresentano; e questo è sì manifesto, che non ha mestiere di pruova. Veramente io vidi lo luogo, nelle coste d'uno monte che si chiama Falterona, in Toscana, dove lo più vile villano di tutta la contrada, zappando, più d'uno staio di santalene d'argento finissimo vi trovò, che forse più di dumilia anni l'aveano aspettato.
E per vedere questa iniquitade, disse Aristotile che «quanto l'uomo più subiace allo 'ntelletto, tanto meno subiace alla fortuna».
E dico che più volte alli malvagi che alli buoni pervegnono li retaggi, legati e caduci; e di ciò non voglio recare innanzi alcuna testimonianza, ma ciascuno volga li occhi per la sua vicinanza, e vedrà quello che io mi taccio per non abominare alcuno. Così fosse piaciuto a Dio che quello che adomandò lo Provenzale fosse stato, che chi non è reda della bontade perdesse lo retaggio dell'avere!
E dico che più volte alli malvagi che alli buoni pervegnono apunto li procacci: ché li non liciti alli buoni mai non pervegnono, però che li rifiutano. E quale buono uomo mai per forza o per fraude procaccerà? Impossibile sarebbe ciò, ché solo per la elezione della illicita impresa più buono non sarebbe. E li liciti rade volte pervegnono alli buoni, perché, con ciò sia cosa che molta sollicitudine quivi si richeggia, e la sollicitudine del buono sia diritta a maggiori cose, rade volte sofficientemente quivi lo buono è sollicito.
Per che è manifesto in ciascuno modo quelle ricchezze iniquamente avenire; e però Nostro Segnore inique le chiamò, quando disse: «Fatevi amici della pecunia della iniquitade», invitando e confortando li uomini a liber[ali]tade di beneficî, che sono generatori d'amici.
E quanto fa bello cambio chi di queste imperfettissime cose dà, per avere e per acquistare cose perfette, sì come li cuori delli valenti uomini! Lo cambio ogni die si può fare. Certo nuova mercatantia è questa dell'altre, che, credendo comperare uno uomo per lo beneficio, mille e mille ne sono comperati.
E cui non è ancora nel cuore Alessandro per li suoi reali beneficî? Cui non è ancora lo buono re di Castella o il Saladino o il buono Marchese di Monferrato o il buono Conte di Tolosa o Beltramo dal Bornio o Galasso di Montefeltro? Quando delle loro messioni si fa menzione, certo non solamente quelli che ciò farebbero volentieri, ma quelli [che] prima morire vorrebbero che ciò fare, amore hanno alla memoria di costoro.
