Riprovato l'altrui errore quanto è in quella parte che alle ricchezze s'appoggiava, [séguita che si ripruovi quanto è] in quella parte che tempo diceva essere cagione di nobilitade, dicendo 'antica ricchezza'. E questa riprovagione si fa in quella parte che comincia: Né voglion che vil uom gentil divegna.
E in prima si ripruova ciò per una ragione di costoro medesimi che così errano; poi, a maggiore loro confusione, questa loro ragione anche si distrugge: e ciò si fa quando dice: Ancor, segue di ciò che innanzi ho messo. Ultimamente [si] conchiude manifesto essere lo loro errore, e però essere tempo d'intendere alla veritade: e ciò si fa quando dice: Per che a 'ntelletti sani.
Dico adunque: Né voglion che vil uom gentil divegna. Dove è da sapere che oppinione di questi erranti è che uomo prima villano mai gentile uomo dicer non si possa; né uomo che figlio sia di villano similemente dicere mai non si possa gentile. E ciò rompe la loro sentenza medesima, quando dicono che tempo si richiede a nobilitade, ponendo questo vocabulo 'antico': però ch'è impossibile per processo di tempo venire alla generazione di nobilitade per questa loro ragione che detta è, la quale toglie via che villano uomo mai non possa essere gentile per opera che faccia o per alcuno accidente, e toglie via la mutazione di villano padre in gentile figlio.
Ché se lo figlio del villano è pur villano, e lo figlio fia pur figlio di villano e così fia anche villano, e anche suo figlio, e così sempre, [e] mai non s'avrà [a] trovare là dove nobilitade per processo di tempo si cominci.
E se l'aversario, volendosi difendere, dicesse che la nobilitade si comincerà in quel tempo che si dimenticherà lo basso stato degli antecessori, rispondo che ciò fia contro a loro medesimi, ché pur di necessitade quivi sarà transmutazione di viltade in gentilezza d'un uomo in altro o di padre a figlio: che è contro a ciò che essi pongono.
E se l'aversario pertinacemente si difendesse, dicendo che bene vogliono questa transmutazione potersi fare quando lo basso stato delli antecessori corre in oblivione, avegna che 'l testo ciò non curi, degno è che la chiosa a ciò risponda. E però rispondo così: che di ciò che dicono seguitano quattro grandissimi inconvenienti, sì che buona ragione essere non può.
L'uno si è che quanto la natura umana fosse migliore tanto sarebbe più malagevole e più tarda [la] generazione di gentilezza; - che è massimo inconveniente, con ciò sia cosa che quanto la cosa è migliore, tanto è più cagione di bene; e nobilitade intra li beni sia commemorata -. E che ciò fosse così si pruova.
Se la gentilezza o ver nobilitade (che per una cosa intendo) si generasse per oblivione, [quanto più tosto venisse l'oblivione], più tosto sarebbe generata la nobilitade; e quanto li uomini fossero più smemorati, tanto più tosto ogni oblivione verrebbe. Dunque, quanto li uomini smemorati più fossero, più tosto sarebbero nobili; e per contrario, quanto con più buona memoria, tanto più tardi nobili si farebbero.
Lo secondo si è, che [in] nulla cosa, fuori delli uomini, questa distinzione si potrebbe fare, cioè nobile o vile: che è molto inconveniente, con ciò sia cosa che in ciascuna spezie di cose veggiamo l'imagine di nobilitade e di viltade; onde spesse volte diciamo uno nobile cavallo e uno vile, e uno nobile falcone e uno vile, e una nobile margarita e [una] vile. E che non si potesse fare questa distinzione, così si pruova.
Se la oblivione delli bassi antecessori è cagione di nobilitade, e là ovunque bassezza d'antecessori mai non fu, non può essere la oblivione di quelli, con ciò sia cosa che la oblivione sia corruzione di memoria, e in questi altri animali e piante e minere bassezza e altezza non si noti, però che in uno sono naturati solamente ed iguale stato; in loro generazione di nobilitade essere non può; e così né [di] viltade, con ciò sia cosa che l'una e l'altra si guardi come abito e privazione, che sono ad uno medesimo subietto possibili: e però in loro dell'una e dell'altra non potrebbe essere distinzione.
E se l'aversario volesse dicere che nell'altre cose nobilità s'intende per la bontà della cosa, ma nelli uomini s'intende perché di sua bassa condizione non è memoria, rispondere si vorrebbe non colle parole ma col coltello a tanta bestilitade, quanta è dare alla nobilitade dell'altre cose bontade per cagione, e a quella delli uomini per principio dimenticanza.
Lo terzo si è che molte volte verrebbe prima lo generato che lo generante: che è del tutto impossibile; e ciò si può così mostrare. Pognamo che Gherardo da Cammino fosse stato nepote del più vile villano che mai bevesse del Sile o del Cagnano, e la oblivione non fosse ancora del suo avolo venuta. Chi sarà oso di dire che Gherardo da Cammino fosse vile uomo? e chi non parlerà meco dicendo quello essere stato nobile? Certo nullo, quanto vuole sia presuntuoso, però che elli fu, e fia sempre la sua memoria.
E se la oblivione del suo basso antecessore non fosse venuta, sì come s[i s]uppone, ed ello fosse grande di nobilitade e la nobilitade in lui si vedesse così apertamente come aperta si vede, prima sarebbe stata in lui che 'l generante suo fosse stato: e questo è massimamente impossibile.
Lo quarto si è che tale uomo sarebbe tenuto nobile morto che non fu nobile vivo: che più inconveniente essere non potrebbe; e ciò così si mostra. Pognamo che nella etade di Dardano de' suoi antecessori bassi fosse memoria, e pognamo che nella etade di Laomedonte questa memoria fosse disfatta, e venuta l'oblivione. Secondo l'oppinione avversa, Laomedonte fu gentile e Dardano fu villano in loro vita. Noi, alli quali la memoria delli loro antecessori, dico di là da Dardano, [non è rimasa, teniamo Dardano essere stato nobile; di che segue che Dardano] vivendo fosse villano e morto sia nobile.
E non è contro a ciò, che si dice Dardano essere stato figlio di Giove, ché ciò è favola, della quale, filosoficamente disputando, curare non si dee; e pur se [si] volesse alla favola fermare l'aversario, di certo quello che la favola cuopre disfà tutte le sue ragioni.
E così è manifesto, la ragione che ponea la oblivione causa di nobilitate essere falsa ed erronea.
