Secondo che di sopra, nel terzo capitolo di questo trattato, si disse ([cioè ch'] a bene intendere la prima parte della proposta canzone convenia ragionare di quelli cieli e delli loro motori), nelli tre precedenti capitoli è ragionato.
Dico adunque a quelli ch'io mostrai sono movitori del cielo di Venere: O «voi che 'ntendendo» - cioè collo intelletto solo, come detto è di sopra, - «lo terzo cielo [movete], / udite il ragionare»; e non dico «udite» perch'elli odano alcuno suono, ch'elli non hanno senso, ma dico «udite», cioè, con quello udire ch'elli hanno, ch'è intendere per intelletto. Dico: «Udite il ragionare» lo quale «è nel mio core», cioè dentro da me, ché ancora non è di fuori apparito. E da sapere è che in tutta questa canzone, secondo l'uno senso e l'altro, lo 'core' si prende per lo secreto dentro, e non per altra spezial parte dell'anima e del corpo.
Poi li ho chiamati a udire quello ch'io dire voglio, asegno due ragioni per che io convenevolemente deggio loro parlare. L'una si è la novità della mia condizione, la quale, per non essere dalli altri uomini esperta, non sarebbe così da loro intesa come da coloro che 'ntendono li loro effetti nella loro operazione; e questa ragione tocco quando dico:ch'io nol so dire altrui, sì mi par novo.
L'altra ragione è: quand'uomo riceve beneficio o vero ingiuria, prima de' quello ritraere a chi liele fa, se può, che ad altri: acciò che se ello è beneficio, esso che lo riceve si mostri conoscente inver lo benefattore; e s'ella [è] ingiuria, induca lo fattore a buona misericordia colle dolci parole.
E questa ragione tocco quando dico: El ciel che segue lo vostro valore, gentili creature che voi sete, mi tragge nello stato ov'io mi trovo. Ciò è a dire: l'operazione vostra, cioè la vostra circulazione, è quella che m'ha tratto nella presente condizione. Però conchiudo e dico che 'l mio parlare a loro dee essere, sì come detto è; e questo dico qui[vi]: Onde 'l parlar della vita ch'io provo, par che si drizzi degnamente a vui. E dopo queste ragioni asegnate, priego loro dello 'ntendere, quando dico: però vi priego che lo mi 'ntendiate.
Ma però che in ciascuna maniera di sermone lo dicitore massimamente dee intendere alla persuasione, cioè all'abellire dell'audienza, sì come a quella ch'è principio di tutte l'altre persuasioni, come li rettorici sanno, e potentissima persuasione sia, a rendere l'uditore attento, promettere di dire nuove e grandissime cose; séguito io alla preghiera fatta dell'audienza questa persuasione, cioè, dico abellimento, annunziando loro la mia intenzione, la quale è di dire nuove cose, cioè la divisione che è nella mia anima, e grandi cose, cioè lo valore della loro stella. E questo dico in quelle ultime parole di questa prima parte: Io vi dirò del cor la novitate, come l'anima trista piange in lui, e come un spirto contra lei favella, che vien pe' raggi della vostra stella.
E a pieno intendimento di queste parole, dico che questo [spirito] non è altro che uno frequente pensiero a questa nuova donna commendare ed abellire; e questa anima non è altro che un altro pensiero, acompagnato di consentimento, che, repugnando a questo, commenda ed abellisce la memoria di quella gloriosa Beatrice.
Ma però che ancora l'ultima sentenza della mente, cioè lo [con]sentimento, si tenea per questo pensiero che la memoria aiutava, chiamo io lui 'anima' e l'altro 'spirito': sì come chiamare solemo la cittade quelli che la tengono, e non coloro che la combattono, avegna che l'uno e l'altro sia cittadino.
Dico anche che questo spirito viene per li raggi della stella: per che sapere si vuole che li raggi di ciascuno cielo sono la via per la quale discende la loro vertude in queste cose di qua giù. E però che li raggi non sono altro che uno lume che viene dal principio della luce per l'aere infino alla cosa illuminata, e luce non sia se non nella parte della stella, però che l'altro cielo è diafano, cioè trasparente, non dico che vegna questo spirito, cioè questo pensiero, dal loro cielo in tutto, ma dalla loro stella.
La quale per la nobilità delli suoi movitori è di tanta vertute, che nelle nostre anime e nell'altre nostre cose ha grandissima podestade, non ostante che essa ci sia lontana, qual volta più c'è presso, cento sessanta sette volte tanto quanto è, e più, al mezzo della terra, che ci ha di spazio tremilia dugento cinquanta miglia.
E questa è la litterale esposizione della prima parte della canzone.
