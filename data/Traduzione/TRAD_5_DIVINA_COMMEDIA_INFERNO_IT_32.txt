Se io avessi rime aspre e gracchianti, che fossero adatte alla trista voragine dell’inferno, sulla quale pesano tutte le altre rocce, io esprimerei il mio pen-siero in modo più adeguato. Ma, poiché io non le ho, mi preparo a scrivere con un certo timore, perché non è impresa da pigliare alla leggera descrivere il fondo di tutto universo (=il cerchio nono), né di una lingua infantile che chiami ancora mamma o babbo. Mi aiutino quelle donne (=le muse) che aiutarono il poeta Anfione a cingere di mura Tebe, in modo che non ci sia differenza tra le mie parole e i fatti narra-ti. O plebaglia di peccatori, perversa più di tutte le altre plebaglie punite negli altri cerchi, che stai nel luogo, di cui è arduo parlare, sarebbe stato meglio se in vita voi foste pecore o capre! 
Scendemmo giù nel pozzo oscuro, sotto i piedi del gigante Anteo, molto più bassi. Io osservavo ancora l’alta parete rocciosa. All’improvviso sentii qualcu-no che mi diceva: 
«Guarda bene dove cammini. Cerca di non calpesta-re con i piedi le teste di coloro che in vita furono tuoi infelici fratelli!» 
Perciò mi volsi e vidi davanti a me e sotto i miei piedi un lago che, per il ghiaccio, aveva l’aspetto nebuloso del vetro e non quello trasparente dell’acqua. D’inverno il Danubio in Austria non co-pre mai il suo corso con ghiaccio tanto spesso, e neppure il Don sotto il cielo freddo del Settentrione, come era in questo luogo. Ed anche se vi fossero ca-duti sopra il monte Tambura o la Pania della Croce delle Alpi Apuane, neppure essi ne avrebbero fatto scricchiolare la superficie. E, come la rana gracida con il muso a pelo d’acqua, quando la contadina so-gna spesso di spigolare (=d’estate), così erano livide le ombre dolenti immerse nel ghiaccio fino a dove appare il rossore delle guance. Battevano i denti come fanno le cicogne e ognuna teneva il viso rivol-to in giù. La loro bocca testimoniava il freddo e gli occhi che versavano lacrime testimoniavano il cuore angosciato. 
Camicione de’ Pazzi indica altri dannati 
Girai gli occhi per un po’ tutt’intorno, poi guardai ai miei piedi e vidi due dannati così stretti che aveva-no i capelli mischiati fra loro. 
Io dissi: 
«Ditemi, chi siete voi, che stringete tanto i petti?» 
Essi piegarono il collo e drizzarono il viso verso di me. I loro occhi, che prima erano molli di pianto all’interno, gocciolarono sulle labbra, e il gelo strin-se le loro lacrime e chiuse i loro occhi. Mai una spranga di ferro congiunse così fortemente due le-gni. Perciò essi come due montoni cozzarono le loro teste, tanto grande fu l’ira che li travolse. Un altro dannato, che per il freddo aveva perso entrambe le orecchie, tenendo il viso in giù mi disse: 
«Perché ci guardi con tanta insistenza? Se vuoi sa-pere chi sono quei due, sappi che sono Alessandro e Napoleone degli Alberti e, come loro padre Alberto, vengono dalla valle, da cui discende il fiume Bisen-zio. Nacquero dalla stessa madre. Potrai cercare in tutta la Caìna, ma non troverai un’ombra più degna di loro di essere conficcata in questa ghiacciaia. Non Mordrét, a cui la mano di re Artù trapassò il petto e l’ombra con un solo colpo di lancia. Non Fo-caccia, non costui che mi fa ombra con il capo, tanto che non vedo oltre, e che fu chiamato Sassolo Ma-scheroni. Se sei toscano, sai bene chi egli fu. E, af-finché tu non mi faccia altre domande, sappi che io fui Camicione de’ Pazzi. Aspetto qui Carlino de’ Pazzi, che con le sue colpe faccia apparire meno gravi le mie!» 
Antenòra e i traditori della patria: Bocca degli Abati e Buoso da Duera 
Poi io vidi mille visi resi paonazzi per il freddo, perciò provo ancora orrore e lo proverò sempre, ve-dendo acque gelate. E, mentre andavamo verso il centro di Cocìto, a cui tendono tutti i corpi pesanti ed io tremavo in quel freddo eterno, non so se fu mio desiderio o destino o fortuna, ma, passeggiando tra le teste, ne percossi con violenza una sul viso. Pian-gendo, il dannato mi rinfacciò: 
«Perché mi calpesti? Se tu non vieni ad accrescere la punizione per il tradimento di Montaperti, perché mi tormenti?» 
E io: 
«O maestro mio, ora aspettami qui, così io mi tolgo un dubbio su costui. Dopo mi farai fretta quanto vor-rai!» 
La mia guida si fermò e io dissi a quel dannato che ancora bestemmiava duramente: 
«Chi sei tu, che rimproveri così gli altri?» 
«Chi sei tu, che vai per l’Antenòra» rispose, «col-pendo le gote degli altri, tanto che, se io fossi vivo, mi sentirei gravemente oltraggiato?» 
«Io sono vivo, e ti può essere gradito» fu la mia ri-sposta, «se cerchi la fama, che io metta il tuo nome tra i miei versi.» 
Ed egli a me: 
«Desidero il contrario. Lèvati da qui e non darmi più fastidio, perché usi le lusinghe sbagliate su que-sta lastra di ghiaccio!» 
Allora lo presi per la collottola e dissi: 
«Sarà meglio che tu dica il tuo nome, altrimenti non ti rimarrà un capello sul capo!» 
Ed egli a me: 
«Neanche se tu mi strappassi tutti i capelli, ti dirò chi sono. E non te lo mostrerò nemmeno se con i piedi tu mi colpissi sul capo mille volte!» 
Io avevo già preso in mano i suoi capelli e ne avevo strappate diverse ciocche, mentre egli latrava con gli occhi rivolti verso giù, quando un altro dannato gri-dò: 
«Che cos’hai, o Bocca degli Abati? Non ti basta far rumore con le mascelle, senza latrare? Quale diavo-lo ti colpisce?» 
«Ormai» io dissi, «non voglio più sentirti parlare, o malvagio traditore, perché di te io porterò notizie veritiere, che ti infameranno!» 
«Va’ via» rispose, «e racconta quello che vuoi! Ma, se mai uscirai di qui, non tacere il nome di chi ebbe ora la lingua sciolta. Egli rimpiange qui il denaro avuto dai francesi. Di lui potrai dire: “Io vidi Buoso da Duera là, dove i peccatori stanno nella ghiacciaia dei traditori”. E, se ti sarà chiesto: “Chi c’era anco-ra?”, sappi che qui accanto c’è Tesauro dei Becche-ria, a cui Firenze tagliò la gola. Credo che più in là ci sia Gianni dei Soldanieri, che con Gano di Ma-ganza e Tebaldello degli Zambrasi aprì le porte di Faenza, mentre la gente dormiva…» 
Ugolino della Gherardesca strazia il cra-nio di Ruggieri degli Ubaldini 
Noi ci eravamo già allontanati da quel dannato, quando io ne vidi altri due ghiacciati dentro una bu-ca, così che un capo faceva da cappello all’altro. E, come si mangia il pane per fame, così quello che stava sopra addentò l’altro alle radici del cranio, dove il cervello si congiunge con la nuca. Tideo per odio morse le tempie a Melanippo in modo non di-verso da quello che quel dannato faceva con il te-schio e le altre parti. 
«O tu che mostri in modo così bestiale il tuo odio contro costui che azzanni, dimmi perché lo fai» io dissi, «ma a questa condizione: se piangi a causa sua, sapendo chi voi siete e il suo peccato, io ti ri-cambierò, una volta ritornato nel mondo terreno, purché la lingua, con cui ti parlo, non mi si secchi!» 
